Pag. 1/1

Sessione suppletiva 2015
Seconda prova scritta

Ministero dell’Istruzione, dell’ Università e della Ricerca
M592 – ESAME DI STATO DI ISTRUZIONE SECONDARIA SUPERIORE
Indirizzo: LI12, EA08 - SCIENZE UMANE - OPZIONE ECONOMICO SOCIALE
Tema di: DIRITTO ED ECONOMIA POLITICA

PRIMA PARTE
La globalizzazione
Negli ultimi decenni molti aspetti della vita del nostro pianeta sono cambiati.
Il candidato descriva i recenti fatti più significativi, di carattere economico, giuridico, istituzionale ed
eventualmente relativi ad altre questioni della vita associata, che hanno determinato il processo di
globalizzazione. Individui le variabili ed i dati economici e sociali indispensabili per affermare l’esistenza
o meno di tale processo e se essi concordano nell’evidenziarlo. Descriva quali modifiche nelle istituzioni
internazionali, europee ed italiane hanno accompagnato negli ultimi decenni la globalizzazione.
Il candidato riferisca inoltre se, a suo avviso, sono al contrario in atto fenomeni di segno opposto che
potrebbero offuscare il fenomeno della globalizzazione o modificarne i caratteri.
SECONDA PARTE
Il candidato sviluppi due dei seguenti quesiti:
1.

Quali modifiche istituzionali e legislative sono necessarie al nostro Paese per adeguare la
legislazione, la forma di Stato e di governo alle sfide della globalizzazione? Il candidato esponga in
modo motivato i contenuti di queste modifiche e sviluppi compiutamente i procedimenti legislativi di
approvazione di fonti primarie e di revisione costituzionale necessari per la loro realizzazione.

2.

Quali elementi di dinamismo economico sono necessari alle imprese del nostro paese e al nostro
sistema economico per cogliere le opportunità della globalizzazione, al tempo stesso evitando
eventuali rischi del fenomeno citato? In particolare quale può essere il ruolo dello Stato, utilizzando
gli strumenti della politica economica, della spesa pubblica e del prelievo fiscale, per orientare
l’economia italiana a questo risultato?

3.

L’attuale configurazione dell’Unione Europea e dell’Unione Economica e Monetaria è adeguata o
meno per assicurare un’idonea presenza dell’Europa nel processo di globalizzazione? Il candidato
argomenti in modo motivato se sono necessarie modifiche alle politiche delle istituzioni europee, tali
da favorire un maggiore protagonismo internazionale al continente europeo.

4.

La globalizzazione può essere intesa come una positiva opportunità o come una minaccia da cui
difendersi. Il candidato simuli il dialogo tra due interlocutori che sostengono queste due opposte tesi,
approfondendo in particolare gli aspetti economici e giuridici su cui fondano le loro opposte
valutazioni. Il candidato concluda il dialogo esponendo quale delle due tesi condivide, evidenziando i
punti di forza della tesi condivisa e i punti di debolezza della tesi opposta.

____________________________
Durata massima della prova: 6 ore.
È consentito l’uso del dizionario di italiano.
È consentito l’uso dei seguenti sussidi: Costituzione Italiana; Codice Civile e leggi complementari non commentati.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

