Ministero dell’Istruzione dell’’Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: LIC6 – ARTI FIGURATIVE
CURVATURA ARTE DEL PLASTICO-PITTORICO

Tema di: DISCIPLINE PITTORICHE, PLASTICHE E SCULTOREE

ESEMPIO PROVA

La Giornata mondiale dell'acqua, in inglese World Water Day, è una ricorrenza, istituita dalle
Nazioni Unite nel 1992, che cade il 22 marzo; con tale iniziativa l'Onu ha inteso ricordare a tutto il
mondo l'importanza della salvaguardia dell'acqua come bene comune prezioso per l'umanità e per il
Pianeta. In questa data gli Stati membri sono invitati a promuovere iniziative concrete sul tema
all’interno del proprio territorio nazionale.
Il tema principale del World Water Day 2015 è stato: "Acqua e sviluppo sostenibile". Il messaggio
legato al risparmio idrico è rivolto sia ai cittadini che alle aziende; se i cittadini possono intervenire
per non sprecare acqua tra le mura domestiche e nella vita quotidiana, le aziende hanno un ruolo
importante nella riduzione dell'impiego di acqua nei processi produttivi.
In aggiunta agli stati membri, una serie di organizzazioni non governative ha utilizzato il giorno
internazionale per l'acqua come un momento per sensibilizzare l’opinione pubblica sulla questione
dell'acqua, tanto critica nella nostra epoca, mostrando particolare attenzione ai temi dell'accesso
all'acqua dolce e della sostenibilità degli habitat acquatici. Ogni tre anni, a partire dal 1997, il
"Consiglio mondiale sull'acqua" ha coinvolto migliaia di persone nel World Water Forum (Forum
sull’acqua). Le agenzie promotrici e le organizzazioni non governative hanno messo in luce il fatto
che un miliardo di persone non hanno accesso all'acqua pulita e che la struttura sociale patriarcale,
dominante in certi Paesi, determina inique priorità nella fruizione dell'acqua disponibile.
La 7a edizione del World Water Forum 2015 si è svolta ad aprile a Daegu in Corea del Sud ed ha
avuto come slogan “L’acqua per il nostro futuro”.
In relazione a tematiche ecologiche di fondamentale importanza come il valore dell’acqua
(denominata anche oro blu) e la conservazione dell’ambiente e delle specie viventi, si chiede al
candidato di rendere protagonista di un proprio lavoro originale l’acqua vista come bene prezioso,
risorsa vitale, simbolo e anche valore storico-artistico.
Al candidato è dunque richiesta l’ideazione di un’opera a sua scelta nelle dimensioni e nella tecnica
che rappresenti le tematiche fin qui esposte e che dia prova della sua capacità interpretativa e
espressiva e delle sue competenze tecnico-artistiche, da realizzare sulla base delle metodologie
progettuali e laboratoriali proprie dell’indirizzo di studi frequentato e in coerenza con il suo
percorso artistico.
Il candidato scelga il linguaggio espressivo a lui più congeniale e progetti un’opera bidimensionale
o tridimensionale, illustrandone il percorso ideativo. In fase progettuale il candidato definirà,
liberamente, le dimensioni dell’opera proposta ed eventualmente il contesto nel quale essa
dovrebbe essere collocata.

Si richiedono i seguenti elaborati:
 schizzi preliminari e bozzetti con annotazioni;
 progetto esecutivo con misure dell’opera ed eventuali tavole di ambientazione;
 opera originale 1:1 o particolare dell’opera in scala eseguito con tecnica libera;
 relazione illustrativa con specifiche tecniche e descrizione delle peculiarità dell’opera e,
eventualmente, del luogo prescelto per accoglierla.

_____________________
Durata massima della prova: 3 giorni (6 ore per ciascun giorno)
È consentito l’uso del dizionario della lingua italiana.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e
dei materiali cartacei presenti in biblioteca disponibili nella istituzione scolastica.

