Ministero dell’Istruzione dell’’Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: LID9 – DESIGN CURVATURA INDUSTRIA
Tema di: DISCIPLINE PROGETTUALI DESIGN
ESEMPIO PROVA

“Seneca afferma che lo stolto è colui che deve sempre ricominciare da capo”
(Aldo Rossi. Architettura per i Musei, in AA.VV. - Teoria della progettazione architettonica, Bari, Dedalo, 1968)

Sulla base delle metodologie acquisite e delle esperienze progettuali e laboratoriali di indirizzo
realizzate nel corso degli studi, coniugando le esigenze estetiche e concettuali con quelle funzionali e
tecnologiche, il candidato sviluppi una personale proposta rispetto alla traccia di seguito indicata:
Il candidato progetti una struttura espositiva per oggetti di design di piccole dimensioni da installare
in temporary shop, fiere o eventi, prevedendo nuove forme di incontro tra tradizione e innovazione,
attraverso inedite modalità di personalizzazione delle superfici e dei singoli elementi costitutivi.
La struttura dovrà caratterizzarsi per l’utilizzo di materiali eco-sostenibili, resistenti e leggeri.
Gli elementi che la costituiscono dovranno essere di dimensioni contenute, il più possibile modulari,
con un sistema di montaggio semplice e la possibilità di diverse combinazioni.
Il prodotto, con poche e semplici modifiche, dovrà potersi collocare in situazioni di spazio ristretto
come in ambienti senza limitazioni e dovrà permettere al cliente di osservare le strutture espositive
da diversi punti di vista.
Sono richiesti:
 Esemplificazioni grafico-espressive, coloristiche e tecnico-grafiche (schizzi preliminari,
bozzetti, progetto esecutivo), nelle scale di riduzione adeguate, ritenute dal candidato adatte
ad illustrare l’oggetto nelle sue caratteristiche estetico-formali, materiche, tecnologiche e
funzionali.
 Eventuale scheda d’analisi se coerente con il percorso progettuale.
 Realizzazione, con mezzi tradizionali o con strumenti informatici, di un particolare
significativo del progetto, in scala ridotta, elaborato secondo individuali preferenze espressive
e/o in relazione alle strumentazioni disponibili nell'Istituzione scolastica
 Relazione scritta che presenti in maniera chiara ed efficace i criteri generali esperiti e la
metodica progettuale attuata
Le modalità operative consistono in opzioni tecnico-espressive, a scelta del candidato, affinché
emergano le attitudini personali nell’autonomia creativa.
_________________
Durata massima della prova: 3 giorni (6 ore per ciascun giorno)
È consentito l’uso del dizionario della lingua italiana.
È consentito l’uso dei materiali e delle attrezzature, informatiche e laboratoriali, (esclusa INTERNET), degli archivi digitali
e dei materiali cartacei presenti in biblioteca disponibili nella istituzione scolastica.

