Pag. 1/1

Sessione ordinaria 2015
Seconda prova scritta

Ministero dell’Istruzione, dell’ Università e della Ricerca
M603 – ESAME DI STATO DI ISTRUZIONE SECONDARIA SUPERIORE
Indirizzo: LIA9 – DESIGN
CURVATURA ARTE DEI METALLI, DELL'OREFICERIA E DEL CORALLO
Tema di: DISCIPLINE PROGETTUALI DESIGN (METALLI, OREFICERIA E CORALLO)

Il dono di un gioiello, a prescindere dal suo valore venale, costituisce una testimonianza di
attenzione, di affetto, di amore verso una persona. Guardare un monile nella teca di un antiquario
porta immediatamente la fantasia sull’immagine ipotetica di chi può averlo indossato; affondare la
mano nel cofanetto delle ”gioie” di famiglia dà corpo a ricordi antichi, ad affetti sopiti ma non
spenti, a fervide immaginazioni sui momenti di felicità che hanno segnato la vita di chi le ha donate
e di chi le ha ricevute; perciò aver cura nella progettazione anche del più piccolo oggetto, del suo
aspetto estetico, della sua forma, dei suoi colori significa contribuire a rendere un pochino più bella
la vita di un “altro” e di un’“altra”.
Il candidato, sulla base delle metodologie progettuali e laboratoriali proprie dell’indirizzo di studi
frequentato e delle esperienze effettuate, immagini l’oggetto prezioso che vorrebbe personalmente
ricevere o donare al suo partner, ad un genitore, un parente, un amico, una persona speciale e si
faccia promotore per la sua realizzazione da parte di una piccola industria locale.
Potranno essere utilizzati metalli preziosi e/o non preziosi in eventuale unione con pietre di vario
genere e, ove il corso abbia contemplato esperienze di lavorazione del corallo, potrà essere previsto
l’inserimento di elementi importanti di questo prezioso materiale.
Sono richiesti i seguenti elaborati:
-

schizzi preliminari e bozzetti

-

restituzione tecnico-grafica con annotazioni e campionature finalizzate al progetto

-

progetto esecutivo corredato da tavole illustrative

-

realizzazione del modello di un elemento significativo del progetto

-

relazione dell’intero iter progettuale.

____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo se
la prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e dei
materiali cartacei presenti in biblioteca disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

