Pag. 1/3

Sessione ordinaria 2015
Seconda prova scritta

Ministero dell’Istruzione, dell’ Università e della Ricerca
SCS1 – ESAME DI STATO DI ISTRUZIONE SECONDARIA SUPERIORE
Indirizzi: IA44 – SCIENZE SOCIALI
Tema di: SCIENZE SOCIALI

Il candidato è tenuto a svolgere, a sua scelta, due temi tra quelli proposti.
I
“L’insicurezza (tra la popolazione immigrata quanto tra quella indigena) tende a trasformare il
multiculturalismo in <<multicomunitarismo>>. Profonde o sottili, salienti o impercettibili che
siano, le differenze culturali vengono utilizzate come mattoni nella frenetica costruzione di mura
difensive e rampe di lancio. <<Cultura>> diventa un sinonimo di fortezza assediata, e gli abitanti
delle fortezze assediate sono chiamati a manifestare quotidianamente la loro assoluta fedeltà e ad
astenersi dal dare confidenza agli estranei; la <<difesa della comunità>> acquista precedenza su
qualsiasi altra cosa. Sedere allo stesso tavolo degli <<estranei>>, visitare gli stessi posti
camminando fianco a fianco, per non parlare di innamoramenti e matrimoni oltreconfine, è un
segno di tradimento e motivo di ostracismo e messa al bando. Le comunità così costruite diventano
espedienti volti principalmente a perpetuare la divisione, la separazione, l’isolamento e
l’estraniamento” .
Z. Bauman, Voglia di comunità, Laterza, Bari 2001, p.137

Il candidato illustri l’uso del concetto di cultura delineato da Z. Bauman e ne evidenzi le
conseguenze sociali e politiche nell’attuale contesto storico; in particolare si soffermi sul
riconoscimento e sulla convivenza tra culture e religioni diverse, il rischio della violenza e
dell’intolleranza.
II
“Provo poca simpatia verso la pratica oggi corrente negli Stati Uniti di insegnare dei fatti e poi
controllarne l’apprendimento con test standardizzati; questo modo di procedere implica una visione
molto limitata dell’apprendimento e non è difendibile efficacemente neppure dai suoi stessi
sostenitori. Ma non mi sento a mio agio neppure con un programma formato di materie elettive, che
permette ai bambini di passare a volontà da una materia all’altra o che ritaglia un diverso
programma educativo sulle forze e debolezze di ogni singolo individuo. Piuttosto, in parte
basandomi sull’esperienza in Cina, vedo con favore l’adozione di metodi di apprendistato dove gli
studenti lavorino per intere giornate con dei maestri riconosciuti tali nel loro settore; in questo modo
gli studenti-apprendisti non solo migliorano le proprie capacità esercitandosi con regolarità in un
contesto significativo, ma si fanno anche un’idea di come quelle stesse conoscenze possano essere
utilizzate al di fuori dell’istruzione formale. Il valore di tali esperienze di apprendistato va al di là
delle specifiche scelte professionali che saranno fatte dallo studente o dalla società”
H. Gardner, Aprire le menti. La creatività e i dilemmi dell’educazione, Feltrinelli, Milano 1991, p. 326

Pag. 2/3

Sessione ordinaria 2015
Seconda prova scritta

Ministero dell’Istruzione, dell’ Università e della Ricerca
SCS1 – ESAME DI STATO DI ISTRUZIONE SECONDARIA SUPERIORE
Indirizzi: IA44 – SCIENZE SOCIALI
Tema di: SCIENZE SOCIALI

Il candidato, partendo dalla concezione pedagogica di Gardner, ne illustri le ricadute riscontrabili
nella scuola di oggi. In particolare si soffermi poi sui seguenti punti:
-

la relazione tra istruzione formale ed informale, riportando anche esperienze dirette di stage o
di alternanza scuola-lavoro;

-

il rapporto tra gli apprendimenti e la conoscenza del territorio;

-

l’efficacia degli strumenti di valutazione degli apprendimenti e delle competenze utilizzati nella
scuola.
III

“Ogni studio dei fenomeni migratori che dimentichi le condizioni d’origine degli immigrati si
condanna a offrire del fenomeno migratorio solo una visione al contempo parziale ed etnocentrica:
da una parte, come se la sua esistenza cominciasse nel momento in cui arriva in Francia, è
l’immigrante – e lui solo – e non l’emigrante a essere preso in considerazione; dall’altra parte, la
problematica, esplicita e implicita, è sempre quella dell’adattamento alla società “d’accoglienza”.
Di conseguenza, per quanto possano essere utili, le analisi dell’universo degli immigrati rischiano di
limitarsi a due discorsi tanto astratti quanto riduttivi. In relazione alle condotte, così costituite in
norme, della società dominante, che è la società d’immigrazione, le condotte degli emigrati possono
apparire soltanto come “manchevolezze” e per spiegarle rimane solo da imputarle ora alle
condizioni di esistenza, che vengono così ritenute responsabili dei comportamenti “disfunzionali”,
ora alle caratteristiche socio-culturali d’origine, considerate però, genericamente, una semplice
eredità culturale e trattate come “freni”, come “ostacoli” posti al processo di adattamento al nuovo
ambiente sociale”.
A. Sayad, La doppia assenza. Dalle illusioni dell’emigrato alle sofferenze dell’immigrato,
Raffaello Cortina Editore, Milano 2002, p. 44

Partendo dal brano il candidato si soffermi su:
-

la scuola come luogo dello scambio interculturale;

-

le cause socio-politiche delle migrazioni;

-

le politiche di accoglienza e di integrazione in Italia e in Europa.

Pag. 3/3

Sessione ordinaria 2015
Seconda prova scritta

Ministero dell’Istruzione, dell’ Università e della Ricerca
SCS1 – ESAME DI STATO DI ISTRUZIONE SECONDARIA SUPERIORE
Indirizzi: IA44 – SCIENZE SOCIALI
Tema di: SCIENZE SOCIALI

IV
“Uno dei fattori che rendono i videogiochi uno strumento così potente è la loro capacità di creare
interi mondi e di invitare i giocatori ad assumere una delle diverse identità possibili all’interno di
essi. Quando i giocatori la scelgono, accadono due cose: da una parte, il loro punto di vista sul
mondo potrebbe rafforzarsi …. D’altra parte, attraverso la creazione di mondi e di personaggi
diversi i videogiochi possono sfidare i punti di vista sul mondo che i giocatori danno per scontati.
Giocare all’invasione di Omaha Beach in Medal of Honor: Allied Assault, dà l’idea di cosa sia una
battaglia in piena regola (come nell’attacco a Pearl Harbor in Medal of Honor: Pacific Assault). Lo
stesso accade nel film Salvate il soldato Ryan, ma qui il gioco immerge il giocatore nel bel mezzo
dell’azione, paralizzato a terra, circondato da rumori assordanti, da feriti sotto shock e da soldati,
con l’alta probabilità di essere ucciso se solo fa la mossa sbagliata. Quando, in The Sims, il
giocatore fa le sue scelte sui personaggi, sulle loro relazioni e sulla loro vita (e talvolta i giocatori
mettono nel personaggi del gioco persone reali, come i loro amici), possono emergere alla sua
coscienza valori e punti di vista che fino a quel momento dava per scontati e sui quali ora desidera
riflettere”.
J.P. Gee, Come un videogioco. Insegnare e apprendere nella scuola digitale, Raffaello Cortina Editore,
Milano 2013, p. 125

A partire dal brano il candidato esponga le sue riflessioni sul ruolo delle immagini nella cultura
contemporanea; in particolare si soffermi sui seguenti punti:
-

il rapporto tra il mondo reale e il mondo virtuale;

-

le differenze tra il cinema e i videogiochi;

-

le implicazioni educative e il ruolo della scuola nella comprensione dei nuovi media.

___________________________
Durata massima della prova: 6 ore.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

