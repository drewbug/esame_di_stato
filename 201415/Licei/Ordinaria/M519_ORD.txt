Pag. 1/2

Sessione ordinaria 2015
Seconda prova scritta

Ministero dell’Istruzione, dell’ Università e della Ricerca
M519 – ESAME DI STATO DI ISTRUZIONE SECONDARIA SUPERIORE
Indirizzo: LIA6 - ARTI FIGURATIVE
CURVATURA ARTE DELLA SCULTURA
Tema di: DISCIPLINE PLASTICHE E SCULTOREE

"Se potessi, mi riempirei la casa di tutti gli animali possibili. Farei ogni sforzo non solo per
osservarli, ma anche per entrare in comunicazione con loro. Non farei questo in vista di un
traguardo scientifico (non ne ho la cultura né la preparazione), ma per simpatia e perché sono sicuro
che ne trarrei uno straordinario arricchimento spirituale e una compiuta visione del mondo."
“Naviga cauta sicura e segreta,
Tenta la via con gli occhi telescopici
Graziosa ripugnante logaritmica.
Ecco ha trovato il compagno-compagna,
Ed assapora trepida
Tesa e pulsante fuori del suo guscio
Timidi incanti di ancipiti amori.”
da: Primo Levi, Ranocchi sulla luna, Einaudi, 2014 (una citazione e alcuni versi della poesia "La
chiocciola")

A proposito del rapporto tra Levi e il mondo animale il curatore del volume Ernesto Ferrero
osserva: "Gli animali non rappresentano una curiosità marginale o un divertimento accessorio, ma
sono parte integrante del suo immaginario e della sua moralità: rappresentano un diverso modo di
parlare delle scelte che ogni uomo deve affrontare."
Nell’opera di Levi il simbolo ha un ruolo fondamentale come strumento interpretativo delle cose e
degli uomini; mosso dal suo profondo amore per tutta la natura, e in particolare per le bestie più
umili, in ognuna di esse egli vede ciò che le fa simili all’uomo, con le sue bizzarrie, i suoi bisogni,
le sue debolezze, in una trasformazione che le rende amabili proprio perché specchio della profonda
umanità di chi le guarda.
In tale ottica, traendo ispirazione dal testo di Levi e basandosi sulla propria sensibilità, esperienza
personale e capacità espressiva, il candidato realizzi sul tema della metafora tratta dal mondo
animale un progetto personale, costituito da una o più immagini, che possano essere lette e
interpretate anche alla luce di problematiche poste dalla realtà contemporanea.
Sulla base delle metodologie progettuali e laboratoriali proprie dell’indirizzo di studi frequentato e
in coerenza con il suo percorso artistico, il candidato scelga il linguaggio espressivo a lui più
congeniale e progetti un’opera plastica o scultorea illustrandone il percorso ideativo. In fase
progettuale il candidato definirà, liberamente, le dimensioni dell’opera proposta ed eventualmente il
contesto nel quale essa dovrebbe essere collocata.

Pag. 2/2

Sessione ordinaria 2015
Seconda prova scritta

Ministero dell’Istruzione, dell’ Università e della Ricerca
M519 – ESAME DI STATO DI ISTRUZIONE SECONDARIA SUPERIORE
Indirizzo: LIA6 - ARTI FIGURATIVE
CURVATURA ARTE DELLA SCULTURA
Tema di: DISCIPLINE PLASTICHE E SCULTOREE

Si richiedono i seguenti elaborati:


schizzi preliminari e bozzetti con annotazioni;



progetto esecutivo con misure dell’opera ed eventuali tavole di ambientazione;



opera originale 1:1 o particolare dell’opera in scala eseguito con tecnica libera;



relazione illustrativa con specifiche tecniche e descrizione delle peculiarità dell’opera e,
eventualmente, del luogo prescelto per accoglierla.

____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo
se la prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e
dei materiali cartacei presenti in biblioteca disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

