Pag. 1/1

Sessione ordinaria 2015
Seconda prova scritta

Ministero dell’Istruzione, dell’ Università e della Ricerca
M617 – ESAME DI STATO DI ISTRUZIONE SECONDARIA SUPERIORE
Indirizzo: LID9 – DESIGN
CURVATURA INDUSTRIA
Tema di: DISCIPLINE PROGETTUALI DESIGN (INDUSTRIA)
L'arredamento della nostra casa diventa il teatro della vita privata, quella scena dove ogni stanza
permette il cambiamento, la dinamica degli atteggiamenti e delle situazioni: è la casa palcoscenico.
Alessandro Mendini, Progetto infelice, a cura di Rosamaria Rinaldi, RDE, 1983

Sulla base delle metodologie ed esperienze progettuali e laboratoriali di indirizzo acquisite nel corso di
studi, coniugando le esigenze estetiche e concettuali con quelle funzionali e tecnologiche, il candidato
sviluppi una personale proposta sul tema di seguito indicato:
un famoso Brand italiano, leader negli arredamenti d’interni, indice un concorso di idee per la
progettazione di un oggetto di arredamento innovativo e tecnologico; il progetto potrà
prevedere anche l'eventuale reinterpretazione di un articolo già editato o prendere spunto da
un elemento iconico.
Il prodotto dovrà avere nuove forme e funzionalità e tenere in considerazione sia l’aspetto ergonomico
che la riproducibilità in serie.
I materiali si dovranno caratterizzare per eco-sostenibilità, resistenza e leggerezza.
Il candidato deve sviluppare il proprio progetto mettendo al centro dell’indagine la persona, le sue
attitudini, i bisogni e le esigenze legati ad un vivere moderno, confortevole ed ironico.
Al candidato si richiedono:
1.

Esemplificazioni grafico-espressive, coloristiche e tecnico-grafiche (dal bozzetto al progetto
esecutivo) nelle adeguate scale di riduzione, ritenute dal candidato adatte ad illustrare l’oggetto nelle
sue caratteristiche estetico-formali, materiche, tecnologiche e funzionali;

2.

Eventuale scheda d’analisi dei materiali funzionale al percorso progettuale;

3.

Realizzazione, con mezzi tradizionali o con strumenti informatici, di un particolare significativo del
progetto, in scala ridotta, elaborato secondo individuali preferenze espressive e/o in relazione alle
strumentazioni disponibili nell'istituzione scolastica;

4.

Relazione sull’intero iter progettuale.

Le modalità operative consistono in opzioni tecnico-espressive, a scelta del candidato, affinché emergano
le attitudini personali nell’autonomia creativa.
____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo se la
prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e dei
materiali cartacei presenti in biblioteca disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

