Pag. 1/2

Sessione ordinaria 2015
Seconda prova scritta

Ministero dell’Istruzione, dell’ Università e della Ricerca
M550 – ESAME DI STATO DI ISTRUZIONE SECONDARIA SUPERIORE
Indirizzo: LI11 - SCIENZE UMANE
Tema di: SCIENZE UMANE
Il valore del lavoro nell’educazione dei giovani
PRIMA PARTE
Il candidato, avvalendosi anche delle riflessioni scaturite dalla lettura e dall’analisi del
documento sotto riportato, tratti la questione dell’importanza del lavoro all’interno del processo
educativo.
«Il Kerschensteiner, come il Rousseau, aveva avuto lo spunto del suo pensiero da un tema bandito

da un'accademia tedesca: "In qual modo pensate che si possa educare la gioventù, per il periodo
compreso tra la fine delle scuole primarie e gli anni venti?".
Kerschensteiner rispose con molta chiarezza: Insegnando ai giovani la professione. Chi esercita una
professione si procaccia i mezzi di sostentamento, ma anche svolge un'attività sociale di vasto
effetto politico.
Così Kerschensteiner toglieva il lavoro dalla sua tradizionale condanna ad un grado inferiore.
Lavorare aveva significato, per molti, soltanto servire ai bisogni che ce lo impongono. Il nostro
pedagogista diceva invece: Trasformiamo il lavoro da una maledizione in una benedizione;
togliamolo dalla sua radicale amoralità, e moralizziamolo. Solo così il lavoro diventerà educativo.
Lavoro è qualsiasi attività fatta con coscienza, con preparazione e come un prodotto indispensabile
e di valore positivo. Perciò è lavoro quello manuale e quello culturale. Lavora il contadino e lo
sperimentatore, il manuale e il filosofo.
[...] Nelle scuole si deve studiare bene, seriamente, ma con gioia, perché a scuola ci si deve stare
con gioia. Osservate un bambino, al quale il babbo abbia chiesto aiuto per scaricare un carro di
legna; egli lavorerà contento e felice. Osservatelo ora che va alla scuola tradizionale: nessuna gioia
sul volto. Eppure egli lavorava volentieri. Rendete la scuola bella come il lavoro, ed avrete la scuola
gioiosa.
La scuola deve essere serenamente lieta, e consentire di esplicare un'attività che faccia qualche cosa
di visibile e di bello.
[...] Il grande pedagogista tedesco poneva in risalto una disciplina nuova, l'educazione civica.
Egli aveva studiato attentamente l'America, e l'esempio del Dewey lo aveva affascinato: poter
trapiantare anche nella Germania lo spirito della democrazia americana! Per essere democratici, ci
vuole una lunga educazione [...]»
Giovanni GIRALDI, Storia della Pedagogia, Armando Editore, Roma 1966, pp. 418-419

Pag. 2/2

Sessione ordinaria 2015
Seconda prova scritta

Ministero dell’Istruzione, dell’ Università e della Ricerca
M550 – ESAME DI STATO DI ISTRUZIONE SECONDARIA SUPERIORE
Indirizzo: LI11 - SCIENZE UMANE
Tema di: SCIENZE UMANE

SECONDA PARTE
Il candidato risponda a due dei seguenti quesiti:
1.

In che senso il lavoro può diventare educativo?

2.

Quali sono gli elementi in comune e quali sono le differenze tra lavoro manuale e lavoro
intellettuale?

3.

Qual è il contributo della formazione alla cittadinanza nel più generale processo formativo
dei giovani?

4.

Quale nesso intercorre fra educazione e democrazia?

____________________________
Durata massima della prova: 6 ore.
È consentito l’uso del dizionario di italiano.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

