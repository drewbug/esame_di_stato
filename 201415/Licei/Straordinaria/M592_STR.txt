Pag. 1/4

Sessione straordinaria 2015
Seconda prova scritta

Ministero dell’Istruzione, dell’ Università e della Ricerca
M592 – ESAME DI STATO DI ISTRUZIONE SECONDARIA SUPERIORE
Indirizzo: LI12, EA08 - SCIENZE UMANE - OPZIONE ECONOMICO SOCIALE
Tema di: DIRITTO ED ECONOMIA POLITICA

PRIMA PARTE
Il confronto fra le tesi dei classici e dei keynesiani in tema di intervento dello stato nell’economia: tra
mano invisibile e giraffe.
DOCUMENTO 1:
Non è dalle benevolenza del macellaio, del birraio o del fornaio che ci aspettiamo il nostro pranzo, ma dal
fatto che essi hanno cura del proprio interesse. Noi non ci rivolgiamo alla loro umanità, ma al loro
egoismo e con loro non parliamo mai delle nostre necessità, ma dei loro vantaggi.
[L’individuo], non intende, in genere, perseguire l’interesse pubblico, né è consapevole della misura in
cui lo sta perseguendo. Quando preferisce il sostegno dell’attività produttiva del suo paese invece di
quella straniera, egli mira soltanto alla propria sicurezza e, quando dirige tale attività in modo tale che il
suo prodotto sia il massimo possibile, egli mira soltanto al suo proprio guadagno ed è condotto da una
mano invisibile, in questo come in molti altri casi, a perseguire un fine che non rientra nelle sue
intenzioni.
A. SMITH, Indagine sulla natura e le cause della ricchezza delle Nazioni, ISEDI, 1973

DOCUMENTO N. 2
Se lo scopo della vita è di cogliere le foglie dagli alberi fino alla massima altezza possibile, il modo
migliore di raggiungere questo scopo è di lasciare che le giraffe dal collo più lungo facciano morir di
fame quelle dal collo più corto.
[…] Così, se lasciamo le giraffe a se stesse: 1) si coglierà la massima quantità di foglie, giacché le giraffe
dal collo più lungo, a forza di far soffrire la fame alle altre, arriveranno più vicine agli alberi; 2) ogni
giraffa ricercherà le foglie che trova più succulente, fra quelle che può raggiungere; 3) le giraffe il cui
desiderio per una data foglia è massimo protenderanno di più il collo per raggiungerla. In questo modo
saranno ingoiate più numerose e più succose foglie e ogni singola foglia raggiungerà la bocca che la
giudica meritevole del massimo sforzo.
J. M. KEYNES, La fine del laissez-faire, Bollati-Boringhieri,1991

DOCUMENTO N. 3
La distinzione corrente fra settore pubblico e privato talvolta viene considerata, erroneamente, come se
significasse che certi servizi, al di là dell’imposizione di norme di mera condotta, devono essere per legge
di competenza esclusiva del governo. Ciò è ingiustificato. Anche se in determinate circostanze solo il
governo è in grado di offrire particolari servizi, non vi è ragione i proibire che organismi privati cerchino
nuovi metodi per fornire gli stessi servizi senza l’uso di poteri coercitivi.
F. VON HAYEK, Legge, legislazione e libertà, Il Saggiatore

Pag. 2/4

Sessione straordinaria 2015
Seconda prova scritta

Ministero dell’Istruzione, dell’ Università e della Ricerca
M592 – ESAME DI STATO DI ISTRUZIONE SECONDARIA SUPERIORE
Indirizzo: LI12, EA08 - SCIENZE UMANE - OPZIONE ECONOMICO SOCIALE
Tema di: DIRITTO ED ECONOMIA POLITICA
DOCUMENTO N. 4
L’effetto del mercato consiste in una vasta riduzione delle questioni da decidere per il tramite dei mezzi
politici e, di conseguenza, nel ridurre ai minimi termini il grado di partecipazione diretta al gioco delle
autorità di governo. La principale caratteristica delle azioni intraprese attraverso canali politici è che
generalmente esse richiedono o impongono un notevole grado di conformità. Viceversa, il grande
vantaggio del mercato è che esso permette un considerevole livello di diversità. Ognuno di noi, in pratica,
può votare per il colore della cravatta da indossare e “vincere le elezioni”. Al momento di vestirci non
dobbiamo controllare qual è il colore preferito dalla maggioranza e, nel caso dovessimo trovarci in
minoranza, sottometterci al volere altrui.
M. Friedman, Capitalismo e libertà, IBL Libri, 2010

DOCUMENTO N. 5
Mentre […] l’allargamento delle funzioni di governo, richiesto dal compito di equilibrare l’una all’altro la
propensione ad investire, sarebbe sembrato ad un pubblicista del diciannovesimo secolo o ad un
finanziere americano contemporaneo una terribile usurpazione ai danni dell’individualismo, io lo difendo,
al contrario, sia come l’unico mezzo attuabile per evitare la distruzione completa delle forme economiche
esistenti, sia come la condizione di un funzionamento soddisfacente dell’iniziativa individuale.
J. M. KEYNES, Teoria generale dell’occupazione, dell’interesse e della moneta, UTET, 1973

Commento ai documenti
Nel panorama della teoria economica e della politica economica si confrontano due concezioni diverse e
per molti aspetti contrapposte: da una parte si trovano le teorie liberiste che, da Smith fino a von Hayek e
Friedman, affermano che la società può fare a meno dell’intervento pubblico perché il meccanismo della
mano invisibile è sufficiente a garantire la prosperità.
L’opinione opposta è quella sostenuta da Keynes e dai keynesiani, i quali ritengono che il ruolo
economico dello stato sia indispensabile e tale da fornire una ragionevole certezza di sviluppo materiale e
di crescita del benessere.
Fino alla crisi del ’29 fu dominante la teoria liberista di Smith, la cui solidità teorica sembrava
inattaccabile; la crisi del ’29 e la successiva depressione economica, indussero molti economisti e molti
governi ad abbandonare la concezione liberista e il credo fondato sul laissez - faire e a sposare le tesi che
Keynes aveva sviluppato durante gli anni Venti e Trenta del Novecento.
Fino agli anni Settanta del Novecento il paradigma teorico keynesiano non ebbe rivali: sembrava che con
Keynes e con gli apporti successivi di economisti che si rifacevano al pensiero del loro maestro, si potesse
risolvere qualunque problema economico. Un mix adeguato di politica fiscale e di politica monetaria
avrebbero permesso ai sistemi economici di crescere. Benché Keynes non disconoscesse l’importanza
primaria dell’imprenditorialità, il ruolo dello Stato era centrale nel suo pensiero.

Pag. 3/4

Sessione straordinaria 2015
Seconda prova scritta

Ministero dell’Istruzione, dell’ Università e della Ricerca
M592 – ESAME DI STATO DI ISTRUZIONE SECONDARIA SUPERIORE
Indirizzo: LI12, EA08 - SCIENZE UMANE - OPZIONE ECONOMICO SOCIALE
Tema di: DIRITTO ED ECONOMIA POLITICA

In effetti, la struttura politica di molti Paesi, Italia compresa, risentì in modo determinante delle ipotesi
keynesiane. L’Italia del secondo dopoguerra inserirà nella sua prassi politica e nella sua costituzione
significativi riferimenti a tali ipotesi. Si andò configurando un sistema nel quale l’iniziativa economica
poteva essere sia pubblica che privata, mentre allo Stato spettava il compito di garantire l’ “assicurazione”
contro eventi quali le malattie, gli infortuni, la disoccupazione e la vecchiaia.
Il tutto poteva essere finanziato attraverso il ricorso all’emissione di moneta o all’emissione di titoli
obbligazionari da parte dello Stato, anche in assenza di una eguaglianza fra entrate ed uscite pubbliche
(deficit spending).
L’impianto teorico keynesiano venne messo in discussione negli anni Settanta, quando si verificò una
situazione che non era prevista da: la stagflazione, cioè la contemporanea presenza di alta inflazione e
perdurante stagnazione. Nello schema keynesiano le due situazioni erano alternative e dunque veniva
esclusa la possibilità che si verificassero insieme.
Di fronte ad una situazione di stagflazione gli strumenti tradizionali della “cassetta degli attrezzi”
keynesiana apparvero non adeguati e si fece strada una riedizione riveduta e corretta della concezione
classica: M. Friedman, insieme ad altri economisti, fu il fondatore della “scuola monetarista”, la quale
sosteneva una riduzione drastica dell’intervento pubblico nell’economia. In particolare Friedman riteneva
che politiche monetarie troppo “generose” avessero come unica conseguenza un alto livello di inflazione,
senza che si producessero vantaggi per l’economia di un Paese.
Ancora oggi il dibattito di politica economica ruota attorno a questi temi: da un lato la “mano invisibile”
di Smith viene ritenuto il miglior antidoto contro l’eccessiva invadenza dello Stato nell’economia, mentre
da un altro lato un ruolo attivo dello Stato viene considerato indispensabile nelle situazioni di crisi come
quella che il mondo sta ancora attraversando.
SECONDA PARTE
In base alle letture proposte e a questi cenni riguardo al dibattito teorico di politica economica, il
candidato risponda a 2 delle seguenti domande:
1.

In che misura e attraverso quali strumenti, i principi keynesiani sono entrati nell’impianto
costituzionale italiano? In particolare si faccia riferimento a quanto contenuto nel titolo III parte I
della Costituzione. Inoltre si rifletta sul modo attraverso il quale il riformato art. 81 della
Costituzione recepisce alcune delle tesi di fondo del monetarismo.

2.

Si descrivano nel modo più concreto possibile, gli strumenti di politica fiscale e di politica
monetaria che in base alla teoria keynesiana possono essere usati nell’ambito della complessiva
politica economica.

3.

In che modo, secondo i monetaristi, gli strumenti di politica monetaria contribuiscono in modo
determinante ad alimentare l’inflazione? E per quale motivo il finanziamento dell’economia,
attraverso il deficit spending, è altamente sconsigliato?

Pag. 4/4

Sessione straordinaria 2015
Seconda prova scritta

Ministero dell’Istruzione, dell’ Università e della Ricerca
M592 – ESAME DI STATO DI ISTRUZIONE SECONDARIA SUPERIORE
Indirizzo: LI12, EA08 - SCIENZE UMANE - OPZIONE ECONOMICO SOCIALE
Tema di: DIRITTO ED ECONOMIA POLITICA

4.

Nelle ipotesi keynesiane la spesa pubblica deve contribuire a garantire il raggiungimento del pieno
impiego dei fattori produttivi, in particolare del fattore lavoro. Per i monetaristi questo tipo di
intervento è inutile e dannoso. A giudizio del candidato quale dei due modelli può apparire più
realistico ed efficace?

____________________________
Durata massima della prova: 6 ore.
È consentito l’uso del dizionario di italiano.
È consentito l’uso dei seguenti sussidi: Costituzione Italiana; Codice Civile e leggi complementari non commentati.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

