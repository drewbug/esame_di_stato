Pag. 1/1

Sessione suppletiva 2015
Seconda prova scritta

Ministero dell’Istruzione, dell’ Università e della Ricerca
M508 – ESAME DI STATO DI ISTRUZIONE SECONDARIA SUPERIORE
Indirizzi: IPEN – SERVIZI PER L’ENOGASTRONOMIA E L’OSPITALITÀ ALBERGHIERA
ARTICOLAZIONE ENOGASTRONOMIA
IP06 – SERVIZI PER L’ENOGASTRONOMIA E L’OSPITALITÀ ALBERGHIERA
ARTICOLAZIONE SALA E VENDITA
Tema di: SCIENZA E CULTURA DELL'ALIMENTAZIONE
Il candidato svolga la prima parte della prova e risponda a due tra i quesiti proposti nella seconda parte.
La sicurezza alimentare
PRIMA PARTE
Tra i “temi di lavoro e di dibattito” presi in considerazione dall’Expo 2015 vi è quello di “rafforzare la
qualità e la sicurezza dell’alimentazione, vale a dire la sicurezza di avere cibo a sufficienza per vivere e la
certezza di consumare cibo sano e acqua potabile”.
La sicurezza alimentare si impone oggi, sia nella saggistica di settore che nelle iniziative dei Governi
Regionali, come un’emergenza permanente ed una vera sfida, proprio perché molteplici sono i fattori di
rischio e le occasioni di contaminazione.
Facendo riferimento alle malattie alimentari di origine biologica, il candidato descriva un caso, a sua scelta,
di contaminazione biologica dovuta a batteri e/o alle loro tossine, indicando l’agente biologico e le sue più
importanti caratteristiche, gli alimenti che possono essere frequentemente contaminati, le caratteristiche
della malattia causata dallo stesso agente biologico e le misure idonee per prevenirla.
SECONDA PARTE
Il candidato svolga due quesiti tra i seguenti, a sua scelta, utilizzando per ciascuno non più di quindici righe.
1. Il sistema HACCP è identificabile attraverso 7 principi. Il secondo principio prevede l’identificazione
dei “punti critici di controllo” (CCP). Il candidato spieghi cosa rappresenta un CCP e riporti tre esempi
specifici di CCP, riferendo sinteticamente il motivo della sua scelta.
2. La celiachia è definita come “un’intolleranza permanente al glutine”. Si stima che circa l’1% - 1,5%
delle persone ne soffra. Il candidato descriva le caratteristiche della celiachia e indichi i principi dietetici
da seguire, nonché le norme di comportamento da osservare in cucina.
3. Un uomo di 40 anni, normopeso e in buono stato di salute, ha un fabbisogno energetico totale giornaliero
(FEG) pari a 2600 Kcal. Il candidato ripartisca le calorie giornaliere tra proteine, lipidi e glucidi in base
ai consigli per una dieta equilibrata forniti dai LARN 2012 (Livelli di Assunzione di Riferimento dei
Nutrienti). Determini, inoltre, i grammi di lipidi, proteine e glucidi, ripartendoli tra le diverse tipologie
degli stessi.
4. Una delle linee guida per un sana alimentazione proposte dall’INRAN (Istituto Nazionale di Ricerca per
gli Alimenti e la Nutrizione) recita: “Grassi: scegli la qualità e limita la quantità”. Il candidato spieghi
l’importanza nutrizionale di tale raccomandazione e fornisca indicazioni concrete per metterla in pratica.
___________________________
Durata massima della prova: 6 ore.
È consentito l’uso del dizionario della lingua italiana e della calcolatrice non programmabile.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

