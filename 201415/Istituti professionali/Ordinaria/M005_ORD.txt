Pag. 1/2

Sessione ordinaria 2015
Seconda prova scritta

Ministero dell’Istruzione, dell’ Università e della Ricerca
M005 – ESAME DI STATO DI ISTRUZIONE SECONDARIA SUPERIORE
Indirizzo: RR9M - TECNICO ABBIGLIAMENTO E MODA
Tema di: DISEGNO PROFESSIONALE
“New York, Londra, Milano e Parigi, le capitali del fashion system, hanno eletto le tendenze moda della
Primavera/Estate 2015. Protagonisti assoluti gli anni 70, i colori miscelati in cocktail di pattern a volte
geometrici e rigorosi, in altri astratti e creativi. Sapore dell'Occidente come dell'Oriente […].
Ci sono i colori stridenti, le allucinazioni e la sperimentazione […].”
http://www.vogue.it/trends/tendenza-moda-primavera-estate-2015
Gli anni 70 sono un decennio dalle tinte forti e dai contrasti stridenti soprattutto tra le generazioni. Le
donne acquistano maggiore consapevolezza di sé. I giovani, nel tentativo di vivere al di fuori degli
schemi, inventano nel vestire uno stile personale spesso legato al gusto e alla fantasia dell’arte popolare.
Molti sono i designers che nel 2015 hanno mandato in passerella capi e accessori dal gusto seventies se
non addirittura veri e propri total look ai quali ispirarsi. Un must è il jeans: dal chiaro, a zampa, usato,
strapazzato a quello urbano color blue denim, una vera e propria divisa metropolitana.
La linea a trapezio ha interpretato pienamente la moda dei primi anni 70. Emilio Pucci, ormai da qualche
stagione, nelle sue collezioni punta su deliziosi abiti o tuniche a trapezio. Non mancano i vestiti lunghi in
tessuto molto leggero che si contraddistinguono per le fantasie geometriche e multicolor, come la trama
zig zag, icona della maison Missoni. La stessa fonte d’ispirazione per tutti i vestiti con elementi in crochet
e non solo, frutto della tradizione artigianale da realizzare o da acquistare, come gli splendidi top di Miu
Miu. Le frange con i pantaloni in suede sono un’altra icona di questo periodo prepotentemente tornati di
moda, quindi qualsiasi cosa si riesca a reperire con questi elementi divertenti e movimentati, non bisogna
lasciarsela sfuggire.
Si chiede, pertanto, al candidato di far rivivere tali suggestioni attraverso lo studio di un capo Glam &
Cool mirato eventualmente anche al recupero e alla valorizzazione di produzioni tradizionali del
territorio.
Al candidato è richiesto di:
1. Costruire il mood board rielaborando gli elementi stilistici e formali, corredandolo di titolo e di una breve
didascalia che evochi i contenuti della tematica sviluppata.
2. Creare la cartella colori in coerenza al mood d’ispirazione.
3. Individuare le linee da sviluppare ed elaborare una serie di schizzi per lo studio preliminare del modello.
4. Eseguire un figurino, scelto dagli schizzi, impaginandolo secondo il gusto personale e in armonia con le
scelte progettuali.
5. Elaborare, sullo schema allegato o su uno schema in uso, il disegno in piano da inserire nella scheda
tecnica.
6. Arricchire gli elaborati di relazione tecnica.
____________________________
Durata massima della prova: 8 ore.
È consentita la consultazione di cataloghi e riviste disponibili nell’istituto sede d’esame, nonché l’utilizzo di tecniche e
strumentazioni, per la riproduzione e l’elaborazione informatica di testi e immagini, accessibili a tutti i candidati nel tempo
stabilito per la prova.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

Pag. 2/2

