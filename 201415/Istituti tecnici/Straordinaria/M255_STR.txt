Pag. 1/2

Sessione straordinaria 2015
Seconda prova scritta

Ministero dell’Istruzione, dell’ Università e della Ricerca
M255 – ESAME DI STATO DI ISTRUZIONE SECONDARIA SUPERIORE
Indirizzo: TE01 - DIRIGENTI DI COMUNITA'
Tema di: PSICOLOGIA E PEDAGOGIA

Il candidato svolga, a sua scelta, uno dei seguenti temi.

I
“Nella sua capanna sulla spiaggia, Tarzan può forse imparare a leggere da solo e studiare la storia,
la geografia o la matematica utilizzando la biblioteca dei genitori morti, ma continua a non
possedere un’educazione umana fino a quando non avrà conosciuto, molto tempo dopo, Jane, i
Watussi ed altri umani che gli si avvicinassero... e faranno star zitta la brava Cita. Questo è un punto
fondamentale che, a volte, l’entusiasmo per la cultura come accumulo di saperi (o per ogni cultura
come presunta <<identità collettiva>>) tende a trascurare. Alcuni antropologi intelligenti, come
Michael Carrithers, hanno corretto tale enfasi: <<Sostengo che gli individui, le relazioni che li
legano tra loro, e il carattere interattivo della vita sociale sono lievemente più importanti, più
autentici, di quegli oggetti che denominiamo cultura. Secondo la teoria culturale, le persone si
comportano in ragione della loro cultura; secondo la teoria della sociabilità, le persone si
comportano con, per e in relazione agli altri, utilizzando i mezzi che, se vogliamo, possiamo
definire culturali >>. Il destino di ogni umano non è la cultura, e neppure la società come istituzione
in senso stretto, ma i suoi simili. E la prima lezione che ci viene dall’educazione non può non
corroborare questo punto fondamentale, nonché partire da esso per trasmettere i saperi umanamente
importanti.”
F. Savater, A mia madre mia prima maestra. Il valore dell’educare, Laterza, Bari 1999, p.11

A partire dal brano il candidato esponga le sue idee sull’educazione soffermandosi in particolare su:
- l’importanza della relazione in tutti i processi pedagogici, soprattutto secondo le teorie del
Novecento;
- il concetto di cultura e della sua formazione in relazione alla comunità di appartenenza;
- le forme dell’apprendimento, formale e informale;
- il rapporto tra generazioni come struttura sociale basilare dell’apprendimento sia nella scuola che
nella famiglia.

Pag. 2/2

Sessione straordinaria 2015
Seconda prova scritta

Ministero dell’Istruzione, dell’ Università e della Ricerca
M255 – ESAME DI STATO DI ISTRUZIONE SECONDARIA SUPERIORE
Indirizzo: TE01 - DIRIGENTI DI COMUNITA'
Tema di: PSICOLOGIA E PEDAGOGIA

II
“La morte non è spaventosa. Si entra in un sogno e il mondo scompare, sempre nel caso che tutto si
svolga per il meglio. Terribili invece possono essere le sofferenze dei moribondi e il lutto dei vivi
quando perdono una persona cara. Terribili sono spesso le fantasie collettive e individuali che
gravitano intorno alla morte. Rasserenarle, confrontarle alla semplice realtà della finitezza della vita
è un compito che dobbiamo ancora affrontare. E' orribile che dei giovani debbano morire prima di
aver potuto assaporare le gioie della vita e di aver dato un senso alla propria esistenza. E' orribile
che uomini, donne e bambini debbano vagabondare affamati attraverso paesi deserti dove la morte
non ha fretta di colpire.
Molti sono dunque i territori che circondano la morte. Dobbiamo ancora scoprire ciò che gli uomini
possono fare per garantire ai loro simili una fine tranquilla e pacifica; l'amicizia di coloro che
sopravvivono, la sensazione che debbono avere i morenti di non essere d'ingombro fanno senz'altro
parte di tale programma. La rimozione sociale, l'atmosfera di malessere che spesso oggigiorno
circonda gli ultimi istanti di vita, non sono certamente d'aiuto per gli uomini. Forse dovremmo
parlare con più franchezza della morte, smettendo di considerarla un mistero. La morte non cela
alcun mistero, non apre alcuna porta: è la fine di una creatura umana. Ciò che di essa sopravvive è
quanto essa ha dato agli altri uomini e ciò sarà conservato nella loro memoria.”
N. Elias, La solitudine del morente, Il Mulino, Bologna 2005, pp. 81-82

Il candidato, alla luce del brano, esponga le sue riflessioni sul tema della morte nella società e nella
cultura contemporanea, in particolare si soffermi sui seguenti punti:
- la rimozione della morte nell’educazione e nella cultura contemporanea;
- le forme di cura e di accompagnamento del malato e del morente nelle società occidentali;
- spettacolarizzazione della morte e della sofferenza nei mass-media;
- le competenze e le professioni di cura e accompagnamento dei sofferenti.

____________________________
Durata massima della prova: 6 ore.
È consentito soltanto l’uso del dizionario italiano.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

