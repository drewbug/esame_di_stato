Pag. 1/2

Sessione ordinaria 2015
Seconda prova scritta

Ministero dell’Istruzione, dell’ Università e della Ricerca
M633 – ESAME DI STATO DI ISTRUZIONE SECONDARIA SUPERIORE
Indirizzo: ITCM - CHIMICA, MATERIALI E BIOTECNOLOGIE
ARTICOLAZIONE CHIMICA E MATERIALI
Tema di: TECNOLOGIE CHIMICHE INDUSTRIALI

Il candidato svolga la prima parte della prova e risponda a due tra i quesiti proposti nella
seconda parte.
PRIMA PARTE
In un impianto petrolifero si vuole suddividere mediante distillazione una miscela idrocarburica in
una frazione più volatile e in una meno volatile.
L’alimentazione, opportunamente preriscaldata, è inviata ad una colonna a piatti che opera ad una
pressione di poco superiore a quella atmosferica.
La frazione di testa contiene anche dei componenti che non sono condensabili nel condensatore di
testa che utilizza acqua industriale di raffreddamento. Tali componenti lasciano l’impianto come
vapori.
La frazione di coda, prima di lasciare l’impianto, viene raffreddata.
Tutte le frazioni in uscita (distillato, sia liquido sia vapore, e prodotto di coda) proseguono per altre
lavorazioni.
Per il riscaldamento è disponibile vapore di rete a bassa pressione.
Il candidato, dopo aver adottato gli eventuali recuperi termici ritenuti opportuni, disegni lo schema
dell’impianto idoneo a realizzare l’operazione proposta, completo delle apparecchiature accessorie
(pompe, valvole, serbatoi, ecc.) e delle regolazioni automatiche principali rispettando, per quanto
possibile, la normativa UNICHIM.

SECONDA PARTE
1.

Si vogliono distillare, in una colonna a piatti a funzionamento continuo, 9 kmol/h di una
miscela binaria. Le composizioni, espresse come frazione molare del componente più volatile,
sono: xF = 0,4 per l'alimentazione, xD = 0,95 per il distillato e xW = 0,05 per il prodotto di coda.
Si opera con un rapporto di riflusso effettivo R = 2,7 e la miscela entra in colonna al 60% in
moli come vapore.
Si calcolino le portate di distillato e residuo e i carichi termici al condensatore di testa e al
ribollitore di coda sapendo che il calore latente di evaporazione medio valevole per tutte le
composizioni della miscela è Hv = 36 kJ/mol, nell’ipotesi che siano valide le approssimazioni
di McCabe e Thiele, che il calore scambiato serva solo ad attuare i passaggi di stato voluti e
siano trascurabili le perdite termiche di tutto l’impianto.

Pag. 2/2

Sessione ordinaria 2015
Seconda prova scritta

Ministero dell’Istruzione, dell’ Università e della Ricerca
M633 – ESAME DI STATO DI ISTRUZIONE SECONDARIA SUPERIORE
Indirizzo: ITCM - CHIMICA, MATERIALI E BIOTECNOLOGIE
ARTICOLAZIONE CHIMICA E MATERIALI
Tema di: TECNOLOGIE CHIMICHE INDUSTRIALI

2.

Il numero degli stadi di equilibrio nella distillazione si possono calcolare graficamente con il
metodo di McCabe e Thiele.
Il candidato, dopo aver discusso brevemente i limiti di applicabilità di tale metodo, scelga
liberamente i dati di progetto di un’operazione di distillazione e, applicando qualitativamente
tale metodo di calcolo, ne illustri la procedura.

3.

Alcuni importanti processi industriali si basano su reazioni chimiche interessate da equilibrio. Il
candidato, sulla base degli studi fatti, prendendo ad esempio un processo industriale, illustri i
principi termodinamici che permettono di individuare le condizioni operative ottimali per la
migliore resa delle reazioni chimiche.

4.

I materiali polimerici rappresentano le produzioni tra le più rilevanti dell’Industria Chimica. Il
candidato, sulla base degli studi fatti, illustri, a sua scelta, la produzione di un polimero e del
relativo monomero (o dei monomeri).

____________________________
Durata massima della prova: 6 ore.
È consentito l’uso di manuali relativi alle simbologie UNICHIM, di tabelle con dati numerici, di diagrammi relativi a parametri
chimico-fisici, di mascherine da disegno e di calcolatrici tascabili non programmabili.
Non è consentita la consultazione di libri di testo.
È consentito l’uso del dizionario di italiano.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

