Pag. 1/2

Sessione ordinaria 2015
Seconda prova scritta

Ministero dell’Istruzione, dell’ Università e della Ricerca
M255 – ESAME DI STATO DI ISTRUZIONE SECONDARIA SUPERIORE
Indirizzo: TE01 - DIRIGENTI DI COMUNITA'
Tema di: PSICOLOGIA E PEDAGOGIA

Il candidato svolga, a sua scelta, uno dei seguenti temi.

I
“Se posso stabilire una relazione d’aiuto con me stesso, se posso cioè essere sensibilmente
consapevole e ben disposto verso i miei stessi sentimenti, c’è una grande probabilità che possa
stabilire una relazione di aiuto con gli altri. Ora, accettare di essere quello che sono, in questo senso,
e permettere che questo appaia ad un’altra persona, è il compito più difficile che conosca, e uno di
quelli che non ho mai del tutto assolto. Ma riconoscere che questo è il mio compito, mi è stato
quanto mai utile poiché mi ha aiutato a trovare che cosa era stato sbagliato in relazioni
interpersonali divenute aggrovigliate e confuse, ed a porle di nuovo su un piano costruttivo. Ciò
significa che se voglio facilitare la crescita personale di altri in relazione con me, io stesso debbo
crescere e questo, pur essendo spesso doloroso, mi arricchisce ….
Ho perciò l’impressione che la relazione <<d’aiuto>> ottimale sia la relazione instaurata da una
persona psicologicamente matura. O, per usare altri termini, la misura in cui posso creare una
relazione capace di facilitare la <<crescita>> degli altri come persone distinte è correlata con la
crescita che ho aggiunto in me. Sotto certi aspetti questa idea disturba, ma può anche stimolare e
fare intravvedere nuovi orizzonti. Potrebbe voler dire che, se sono interessato a creare relazioni di
aiuto, ho un compito affascinante di fronte a me: quello di allargare e sviluppare le mie potenzialità
in direzione della crescita psicologica”.
C. R. Rogers, La terapia centrata sul cliente, PSYCO, Firenze 1970, pp. 80-85

Il candidato esponga le sue riflessioni sul brano riportato, in particolare si soffermi sui seguenti
punti:
-

il legame tra la conoscenza di se stessi e la relazione di aiuto verso gli altri;

-

l’importanza della relazione nel processo educativo e di cura;

-

gli ostacoli che impediscono lo sviluppo equilibrato della crescita e del raggiungimento della
maturità secondo le principali teorie psicologiche dello sviluppo della persona;

-

in che modo la scuola e ogni processo educativo può sviluppare le potenzialità e la crescita
psicologica?

Pag. 2/2

Sessione ordinaria 2015
Seconda prova scritta

Ministero dell’Istruzione, dell’ Università e della Ricerca
M255 – ESAME DI STATO DI ISTRUZIONE SECONDARIA SUPERIORE
Indirizzo: TE01 - DIRIGENTI DI COMUNITA'
Tema di: PSICOLOGIA E PEDAGOGIA

II
“Tutta la vita, ero vissuto d’amore e d’accordo col mio corpo; avevo implicitamente contato sulla
sua docilità; sulla sua forza. Quest’intima alleanza cominciava ad allentarsi; il mio corpo cessava
d’operare d’accordo con la mia volontà, col mio spirito, con quella che bisogna pure ch’io chiami,
goffamente, la mia anima; il compagno intelligente d’un tempo, ormai non era più che uno schiavo
riluttante alla fatica. Il mio corpo aveva paura di me: sentivo continuamente nel petto la presenza
oscura della paura, una morsa che non era ancora dolore, ma il primo passo in quel senso. Da un
pezzo, m’ero abituato all’insonnia; ma, ormai, il sonno era peggio che non la sua mancanza: appena
addormentato, avevo tremendi risvegli. Andavo soggetto a mal di testa che Ermogene attribuiva al
clima torrido e al peso dell’elmo; a sera, dopo lunghe fatiche, crollavo a sedere di peso, e alzarmi
per ricevere Rufo o Severo era uno sforzo che mi costava molto; i gomiti pesavano sui braccioli
della mia poltrona; le gambe mi tremavano come quelle d’un corridore stremato. Il minimo gesto mi
costava uno sforzo immenso, e di questi sforzi si componeva ormai la mia esistenza … lo spirito,
tenuto per quasi cinquant’anni accuratamente imbrigliato, mi sfuggiva; il grande corpo navigava
alla deriva; consentivo a essere l’uomo stanco che conta distrattamente le stelle e le losanghe della
coperta; guardavo, nell’ombra, la macchia bianca d’un busto; dal fondo d’un abisso di quasi mezzo
secolo, risaliva una cantilena in onore di Epona, la dea dei cavalli, che un tempo canticchiava con
voce sommessa la mia nutrice spagnola, una donna alta e cupa, che somigliava a una delle Parche.
Le mie giornate, e le notti, sembravano misurate dalle gocce brune che Ermogene contava una a una
in una tazza di vetro”.
Marguerite Yourcenar, Memorie di Adriano, Einaudi, Torino 2002, pp. 230-232

A partire dal brano il candidato illustri il suo pensiero sul significato del benessere e della malattia
nella società contemporanea. In particolare si soffermi sui seguenti punti:
-

l’immagine e l’uso del corpo nei media, dalla televisione al cinema;

-

la malattia, le organizzazioni e le strategie sociali ed istituzionali per gestirla;

-

le caratteristiche fisiologiche e psicologiche dell’invecchiamento e della vecchiaia;

-

il ruolo della corporeità nella psicologia e nella pedagogia del Novecento.

____________________________
Durata massima della prova: 6 ore.
È consentito soltanto l’uso del dizionario italiano.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

