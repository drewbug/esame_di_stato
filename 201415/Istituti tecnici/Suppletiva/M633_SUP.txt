Pag. 1/2

Sessione suppletiva 2015
Seconda prova scritta

Ministero dell’Istruzione, dell’ Università e della Ricerca
M633 – ESAME DI STATO DI ISTRUZIONE SECONDARIA SUPERIORE
Indirizzo: ITCM - CHIMICA, MATERIALI E BIOTECNOLOGIE
ARTICOLAZIONE CHIMICA E MATERIALI
Tema di: TECNOLOGIE CHIMICHE INDUSTRIALI

Il candidato svolga la prima parte della prova e risponda a due tra i quesiti proposti nella
seconda parte.

PRIMA PARTE
Si vuole purificare una corrente gassosa per assorbimento con olio minerale per allontanare piccoli
quantitativi di idrocarburi presenti. Il gas, opportunamente condizionato, è inviato alla colonna
d’assorbimento dove è lavato con l’olio minerale. L’olio, uscente dalla colonna d’assorbimento,
ricco degli idrocarburi assorbiti, viene opportunamente preriscaldato e inviato ad una colonnina di
flash dove si liberano i vapori degli idrocarburi assorbiti, che procedono verso ulteriori lavorazioni.
L’olio minerale rigenerato, previo raffreddamento ed eventuale reintegro per compensare le perdite,
è riciclato all’assorbimento. Il gas depurato, uscente dalla colonna d’assorbimento, procede verso
ulteriori trattamenti, prima dello scarico.
Il candidato disegni lo schema dell’impianto idoneo a realizzare l’operazione proposta, tenendo
conto delle tipiche condizioni operative previste per l’assorbimento, completo delle apparecchiature
accessorie (pompe, valvole, serbatoi, ecc.) e delle regolazioni automatiche principali rispettando,
per quanto possibile, la normativa UNICHIM.

SECONDA PARTE
1.

Nell’impianto di assorbimento si raffredda l’olio minerale da 110 °C a 30 °C utilizzando acqua
industriale di raffreddamento disponibile a 25 °C e che si scarica a 55°C. La porta dell’olio
minerale è F = 1,50 kg/s, il suo calore specifico è cPo = 1,80 kJ/(kg·°C). Il coefficiente globale
di scambio termico è Utot = 800 W/(m2·°C). Il calore specifico dell’acqua è
cPa = 4,18 kJ/(kg·°C).
Il candidato, ritenendo trascurabili le perdite termiche, calcoli la potenza termica richiesta, la
portata dell’acqua di raffreddamento, l’area della superficie di scambio. Inoltre, completi il
quesito tracciando il grafico del profilo termico dei due fluidi interessati allo scambio di calore.

Pag. 2/2

Sessione suppletiva 2015
Seconda prova scritta

Ministero dell’Istruzione, dell’ Università e della Ricerca
M633 – ESAME DI STATO DI ISTRUZIONE SECONDARIA SUPERIORE
Indirizzo: CHIMICA, MATERIALI E BIOTECNOLOGIE
Articolazione: CHIMICA E MATERIALI
Tema di: TECNOLOGIE CHIMICHE INDUSTRIALI

2.

Il candidato discuta brevemente il fenomeno dell’assorbimento dei gas nei liquidi. Quali sono i
parametri che influenzano la solubilità di un gas in un liquido? Quale il meccanismo? Quale la
legge che governa l’equilibrio dell’assorbimento?

3.

I materiali polimerici rappresentano le produzioni tra le più rilevanti dell’Industria Chimica. Il
candidato, sulla base degli studi fatti, illustri, a sua scelta, la produzione di un polimero e del
relativo monomero (o dei monomeri).

4.

Il candidato illustri un processo biotecnologico di rilevante importanza, ambientale o
industriale, esaminato nel suo corso di studi.

____________________________
Durata massima della prova: 6 ore.
È consentito l’uso di manuali relativi alle simbologie UNICHIM, di tabelle con dati numerici, di diagrammi relativi a parametri
chimico-fisici, di mascherine da disegno e di calcolatrici tascabili non programmabili.
Non è consentita la consultazione di libri di testo.
È consentito l’uso del dizionario di italiano.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

