Pag. 1/1

Sessione suppletiva 2016
Seconda prova scritta

Ministero dell’Istruzione, dell’ Università e della Ricerca
M361 – ESAME DI STATO DI ISTRUZIONE SECONDARIA SUPERIORE
Indirizzo: IP01 – SERVIZI PER L'AGRICOLTURA E LO SVILUPPO RURALE
Tema di: ECONOMIA AGRARIA E DELLO SVILUPPO TERRITORIALE

Il candidato svolga la prima parte della prova e due tra i quesiti proposti nella seconda parte.
PRIMA PARTE
Il candidato calcoli in modo analitico il costo totale di produzione del latte e valuti, agli attuali prezzi
di mercato, l’utile o la perdita per ogni litro di latte prodotto in un’azienda in conduzione diretta, della
superficie di 20 ettari di SAU, di cui 5 a colture cerealicole e 15 a foraggere, ubicata in una zona di
sua conoscenza.
L’intera produzione foraggera, integrata dai mangimi d’acquisto che ordinariamente gli allevatori
della zona si procurano, è destinata all’allevamento di 15 vacche in piena lattazione che producono
mediamente 80 quintali annui di latte.
SECONDA PARTE
Dovranno essere sviluppati due dei seguenti quesiti, eventualmente avvalendosi delle conoscenze
e competenze maturate attraverso le esperienze, qualora effettuate, di alternanza scuola-lavoro,
stage e formazione in azienda.
1) Dopo aver illustrato le caratteristiche dei principali atti catastali, il candidato, con riferimento
all’azienda presa in considerazione nella prima parte, nell’ipotesi sia stata effettuata una visura,
indichi i dati e le informazioni che si possono evincere da tale consultazione.
2) Descrivere i procedimenti di stima dei frutti pendenti e delle anticipazioni colturali, sviluppando
uno schematico esempio con dati a scelta.
3) Si definisca il significato di condizionalità in ambito agricolo.
4) Nell’ambito del bilancio dell’azienda agraria descritta nella prima parte, descrivere e calcolare i
costi fissi e variabili di una macchina agricola, scelta tra quelle necessarie per la gestione
aziendale.

_____________________
Durata massima della prova: 6 ore.
È consentito l’uso di manuali tecnici e di calcolatrici non programmabili.
È consentito l’uso del dizionario di lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

