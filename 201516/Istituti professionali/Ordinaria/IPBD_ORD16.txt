Pag. 1/2

Sessione ordinaria 2016
Seconda prova scritta

Ministero dell’Istruzione, dell’ Università e della Ricerca
IPBD – ESAME DI STATO DI ISTRUZIONE SECONDARIA SUPERIORE
Indirizzo: IPBD – SERVIZI SOCIO - SANITARI
Tema di: IGIENE E CULTURA MEDICO-SANITARIA
Il candidato svolga la prima parte della prova e due tra i quesiti proposti nella seconda parte.
PRIMA PARTE
Si calcola che, nel mondo, circa 200 milioni di persone siano attualmente affette da osteoporosi. Solo
in Europa, USA e Giappone, l'osteoporosi colpisce più di 75 milioni di persone. La tendenza
all'allungamento della vita media e all'invecchiamento delle popolazioni, in mancanza di seri
interventi di prevenzione, determinerà nei prossimi decenni un significativo aumento dei casi.
Attualmente, ogni anno, in Europa e USA, si verificano più di 2.3 milioni di fratture da osteoporosi.
Nel 1990, nel mondo, le fratture di femore sono state stimate a 1,6 milioni; per il 2050 se ne attendono
6,3 milioni.
Per l'Italia mancano ancora dati precisi sul numero di persone realmente affette da osteoporosi, ma si
valuta che nel 1990 l'osteoporosi abbia causato circa 100.000 fratture di polso e 60.000 fratture di
femore. Non sono quantificabili le fratture vertebrali, che in genere non passano dal "pronto soccorso"
degli ospedali e non vengono quindi rilevate a fini statistici (tratto dal sito della Lega Italiana
Osteoporosi: www.lios.it).
CASO
La signora Maria ha settantaquattro anni, vive da sola al secondo piano di una palazzina dotata di
ascensore. Da quando è rimasta vedova esce solamente una volta alla settimana per fare la spesa
accompagnata dalla figlia e va in auto. Ultimamente la signora Maria, se sta a lungo in piedi, sente
un dolore lombare, che cessa se si sdraia. Un giorno, chinandosi per raccogliere un oggetto che le è
caduto a terra, avverte un dolore improvviso e violento alla schiena, che le impedisce di muoversi,
per questo si reca dal medico. Il medico le diagnostica, dopo gli opportuni esami, una frattura
vertebrale da osteoporosi e le prescrive come cura antidolorifici e riposo a letto per quattro settimane.
La signora Maria viene avvisata che a guarigione avvenuta dovrà portare un corsetto ortopedico
durante la giornata.
Il candidato descriva quali consigli (stile di vita, alimentazione) saranno dati dal medico alla signora
Maria per prevenire altre fratture. La trattazione deve essere integrata con opportuni dati a scelta.

Pag. 2/2

Sessione ordinaria 2016
Seconda prova scritta

Ministero dell’Istruzione, dell’ Università e della Ricerca
IPBD – ESAME DI STATO DI ISTRUZIONE SECONDARIA SUPERIORE
Indirizzo: IPBD – SERVIZI SOCIO - SANITARI
Tema di: IGIENE E CULTURA MEDICO-SANITARIA

SECONDA PARTE
1.

Il candidato illustri una possibile condizione di assistenza durante il periodo di riposo a letto della
signora, che le garantisca un ambiente confortevole, sicuro e familiare e evidenzi risorse del
territorio coinvolte nella sua proposta.

2.

Il candidato descriva quali effetti sono presenti nel tessuto osseo di una persona con osteoporosi.

3.

Il candidato descriva le possibili conseguenze del periodo di riposo prescritto alla paziente, in
particolare quelle a lungo termine e quali sono le misure di assistenza necessarie a prevenirle.

4.

L’invecchiamento della popolazione è in costante crescita, ma è un fenomeno biologico naturale.
In generale quali sono le risorse/strutture presenti sul territorio che possono aiutare l’anziano, in
buona salute o con una malattia cronica ben compensata, a mantenere il più a lungo possibile la
propria autonomia e la miglior qualità di vita?

____________________________
Durata massima della prova: 6 ore.
È consentito l’uso del dizionario di italiano.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

