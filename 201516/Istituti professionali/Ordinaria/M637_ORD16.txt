Pag. 1/2

Sessione ordinaria 2016
Seconda prova scritta

Ministero dell’Istruzione, dell’ Università e della Ricerca
M637 – ESAME DI STATO DI ISTRUZIONE SECONDARIA SUPERIORE
Indirizzo: IP08 – SERVIZI COMMERCIALI
Tema di: TECNICHE PROFESSIONALI DEI SERVIZI COMMERCIALI
Il candidato svolga la prima parte della prova e due tra i quesiti proposti nella seconda parte.
PRIMA PARTE
Da anni gli operatori economici e gli esperti dei mercati internazionali affermano che solo grazie
all’innovazione tecnica, al dinamismo ed alla creatività, le nostre imprese, soprattutto in periodi di
crisi economica, possono contrastare la concorrenza dei mercati esteri, in particolar modo di quelli
asiatici. Tutti i paesi avanzati, sia pure in misura differenziata, investono in ricerca ed innovazione
nella consapevolezza che questa è l’unica strada per produrre sviluppo e nuova ricchezza. In questo
contesto, le nuove generazioni sono chiamate ad apportare il loro contributo di idee ed entusiasmo al
fine di favorire uno sviluppo solido e permanente della struttura produttiva della propria nazione.
Il candidato, dopo aver presentato le proprie riflessioni personali sull’argomento, esponga la propria
ipotesi di business idea, anche con eventuale riferimento a nuove iniziative dei social media, si
soffermi sulle fasi del processo di pianificazione strategica e sulle principali caratteristiche del
business plan. Presenti, poi, il piano di finanziamenti ed investimenti della propria azienda e ne
sviluppi il conto economico relativo al primo anno di attività.
SECONDA PARTE
1) La strategia d’impresa serve a definire gli obiettivi di posizionamento e di crescita sulla base
delle condizioni operative date dal mercato di riferimento e dalla struttura patrimoniale,
finanziaria ed economica di cui si dispone, ma ha anche la funzione di costruire una precisa
identità dell’azienda che ne favorisca la massima visibilità. Il candidato, dopo aver esposto le
personali riflessioni al riguardo, analizzi gli strumenti e le modalità di realizzazione di una
corretta analisi strategica.
2) Il controllo budgetario è uno strumento di programmazione e controllo della gestione aziendale.
Il candidato, dopo aver sinteticamente illustrato le principali funzioni del budget, consideri il
caso di una S.p.A., azienda industriale, della quale sono noti i seguenti dati mensili di vendita
relativi a due prodotti:
Budget:
Prodotti
ALFA 1700
BETA 1500

Volumi di vendita
n. 6.000 unità
n. 8.000 unità

Prezzo di vendita
Euro 82,00
Euro 55,00

Consuntivo:
Prodotti
ALFA 1700
BETA 1500

Volumi di vendita
n. 5.800 unità
n. 8.300 unità

Prezzo di vendita
Euro 83,00
Euro 54,00

Il candidato determini gli scostamenti e ne analizzi le possibili cause.

Pag. 2/2

Sessione ordinaria 2016
Seconda prova scritta

Ministero dell’Istruzione, dell’ Università e della Ricerca
M637 – ESAME DI STATO DI ISTRUZIONE SECONDARIA SUPERIORE
Indirizzo: IP08 – SERVIZI COMMERCIALI
Tema di: TECNICHE PROFESSIONALI DEI SERVIZI COMMERCIALI

3) Le imposte sui redditi dell’esercizio si calcolano sulla base dei principi di competenza ed inerenza
fiscale dei costi e dei ricavi. Il candidato, dopo aver sinteticamente illustrato la precedente
affermazione, proceda ad un’ipotesi di calcolo dell’IRES d’esercizio a carico dell’impresa Alfa
Spa ed alla sua rilevazione contabile, sviluppando almeno tre ipotesi di variazioni fiscali in
aumento e/o in diminuzione ai sensi del DPR 917/86 (TUIR).
4) Sempre più spesso le aziende fanno ricorso all’esternalizzazione dei processi produttivi al fine di
sopperire a richieste improvvise ed imprevedibili del mercato o più semplicemente in
conseguenza di un mero calcolo di convenienza economica. Il candidato si soffermi su quanto
sopra affermato con particolare attenzione alle conseguenze sui livelli di occupazione e
successivamente, valuti l’ipotesi di acquistare presso terzi un semilavorato al costo unitario di €
150 per una quantità annua prevista di 30.000 unità oppure, in alternativa di continuare con la
produzione interna che prevede i seguenti costi complessivi:
a) materie prime € 800.000
b) manodopera diretta € 2.100.000
c) costo macchinari € 5.000.000 (ammortamento 15%)
d) costi fissi generali di reparto € 700.000
Si consideri che il risparmio dei costi fissi di reparto, in ipotesi di acquisto all’esterno, non sarebbe
superiore al 40% del loro ammontare.

____________________________
Durata massima della prova: 6 ore.
Sono consentiti la consultazione del Codice Civile non commentato e l’uso di calcolatrici tascabili non programmabili.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

