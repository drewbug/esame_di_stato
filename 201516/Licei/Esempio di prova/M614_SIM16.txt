Ministero dell’Istruzione dell’’Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: LI14 – MUSICALE E COREUTICO - SEZIONE COREUTICA
Tema di: TECNICHE DELLA DANZA

ATTENZIONE
All’interno sono presenti i due “Esempi di prova”:
 Esempio di prova – Danza Contemporanea
 Esempio di prova – Danza Classica

ESAME DI STATO DI ISTRUZIONE SECONDARIA SUPERIORE
Indirizzo: LI14 – MUSICALE E COREUTICO - SEZIONE COREUTICA
Tema di: TECNICHE DELLA DANZA

ESEMPIO PROVA – Danza Contemporanea

1° giorno: Esibizione collettiva
L’esibizione collettiva dei candidati della Sezione Danza Contemporanea, che prevede il
coinvolgimento di tutti gli allievi, si articolerà nei seguenti ambiti:
Ambiti della Sezione Danza Contemporanea:
1. Moduli dinamico-ritmici nei diversi livelli dello spazio: centro e periferia; gravità e forza;
direzioni e livelli.
2. Sospensione e swings nelle diversificate modalità di accento: declinazioni del peso; tensione
e rilascio, rapporto musica-danza.
3. Cadute in asse e fuori asse: cadute e recuperi; spostamento del peso; curve torsioni e tilt.
4. Salti nei diversi livelli dello spazio: appoggi e spinte; uso dell’energia; percorsi spaziali.

1° giorno: Relazione
Relazione scritta - Traccia n.1
Partendo dalla triade “fall-recovery-suspension” (caduta, recupero e sospensione), sul cui
concetto è costruito il piedistallo filosofico dello stile e della tecnica di Doris Humphrey,
analizza le dinamiche e le sue principali traiettorie spaziali. Completa la relazione, inquadrando
la figura pionieristica di Humphrey nel contesto storico della modern dance americana, con uno
sguardo anche sulla coeva danza d’espressione tedesca. Analizza inoltre le principali fasi del
suo pensiero coreico nonché le tappe della sua carriera artistica, alla luce della sua eredità
artistica tramite il suo allievo José Limón.
Consegne
1)Soffermati sul concetto di “caduta”, nell’accezione conferitagli da Humphrey di metafora
dell’accettazione del rischio, del lasciarsi andare, per trarre nuovi spunti creativi ed esplorativi
del movimento.
2)Indaga sui concetti di “apollineo e dionisiaco” del movimento, secondo le implicazioni
filosofiche che Humphrey ha tratto dal pensiero di Nietzsche, con esempi tratti dalla tua
esperienza pratica.
3)Indaga, con esempi tratti dalla tua esperienza personale, sul concetto di “sospensione” come
atto creativo del movimento.

4)Rifletti sul concetto di momentum in relazione alla forza di inerzia e collegala con il
“rimbalzo”, prendendo spunto da uno o più esempi coreografici che più ti hanno colpito.

Tempo di svolgimento quattro ore dalla dettatura del titolo della relazione.
Nota Tecnica:
Per quanto riguarda la seconda parte della seconda prova dell’Esame di Stato del Liceo
Coreutico Sezione Danza Contemporanea, si suggerisce quanto segue:
“L’esibizione individuale, volta ad evidenziare la padronanza artistico-interpretativa del
candidato e la sua creatività, consiste nell’interpretazione di una composizione coreografica
liberamente ispirata al repertorio contemporaneo, scelta sulla base del programma del
Laboratorio coreografico dell’ultimo anno e precedentemente preparata dal candidato. La
durata massima della prova è di dieci minuti.”

ESAME DI STATO DI ISTRUZIONE SECONDARIA SUPERIORE
Indirizzo: LI14 – MUSICALE E COREUTICO - SEZIONE COREUTICA
Tema di: TECNICHE DELLA DANZA

ESEMPIO PROVA – Danza Classica
1° giorno: Esibizione collettiva

L’esibizione collettiva dei candidati della Sezione Danza Classica, che prevede il
coinvolgimento di tutti gli allievi, si articolerà nei seguenti ambiti:
Ambiti della Sezione Danza Classica:
Al centro:
1. Piccolo e grande Adagio.
2. Pirouettes e giri nelle grandi pose.
3. Passi saltati: piccolo (anche con batterie), medio e grande sbalzo.
4. Principali forme di virtuosismo:
a) Passi sulle punte per le candidate
b) Giri (a terra e in aria) e salti (batterie) per i candidati
Contenuti relativi a ciascun Ambito.
Combinazioni da svolgersi al centro della sala:
1. Combinazioni di movimenti d’Adagio volte a dimostrare la padronanza tecnica,
l’interiorizzazione del gesto e la qualità musicale ed espressiva, differenziate per il piccolo e
il grande Adagio.
2. Combinazioni di vari passi a terre e di collegamento con pirouettes mirate ad evidenziare
la coordinazione e la qualità dinamica e musicale.
3. Combinazioni di passi saltati volte a dimostrare la padronanza tecnica e la conoscenza
della struttura dinamico-ritmica del piccolo sbalzo (anche con batterie) e del medio e grande
sbalzo.
4a. Combinazioni di passi sulle punte per le candidate:
a) Combinazioni di carattere lirico
b) Combinazioni di carattere brillante
4b. Combinazioni di giri e salti per i candidati:
a) Giri in aria
b) Batterie

1° giorno: Relazione

Relazione scritta - Traccia n. 1
Partendo dal concetto di “giro”, analizza le caratteristiche dinamiche e ritmiche delle
pirouettes e dei giri nelle grandi pose. Soffermati poi sui concetti di ripetitività e resistenza
nelle forme tecniche più avanzate della danza classica, prendendo in esame alcuni esempi
coreografici, che si riferiscano al programma svolto in particolare nell’ultimo anno di studi.
Consegne
a) Spiega i concetti di en dehors e en dedans indicando le caratteristiche che distinguono un
giro en dehors e da un giro en dedans.
b) Descrivi le posizioni dei piedi codificate che si utilizzano nell’esecuzione delle
pirouettes, soffermandoti sui concetti di ripetitività e resistenza.
c) Elenca alcuni dei virtuosismi eseguiti sul posto, in diagonale e/o in manége, riferiti ai
balletti del repertorio classico, con possibili riferimenti a conoscenze coreografiche di
balletti recentemente visti a teatro.
d) Illustra in quali variazioni del repertorio del balletto classico il protagonista maschile
esegue virtuosismi caratterizzati da diverse forme di batterie e pas battus eseguiti in serie,
facendo riferimento alle tue conoscenze di Storia della danza.

Tempo di svolgimento quattro ore dalla dettatura del titolo della relazione.
Nota Tecnica:
Per quanto riguarda la seconda parte della seconda prova dell’Esame di Stato del Liceo
Coreutico Sezione Danza Classica, si suggerisce quanto segue:
“L’esibizione individuale, volta ad evidenziare la padronanza artistico-interpretativa del
candidato, consiste nell’interpretazione di una variazione liberamente ispirata al repertorio
del balletto classico, scelta sulla base del programma del Laboratorio coreografico
dell’ultimo anno e precedentemente preparata dal candidato. La durata massima della prova
è di dieci minuti.”

