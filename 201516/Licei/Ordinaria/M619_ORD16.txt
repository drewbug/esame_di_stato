Pag. 1/1

Sessione ordinaria 2016
Seconda prova scritta

Ministero dell’Istruzione, dell’ Università e della Ricerca
M619 – ESAME DI STATO DI ISTRUZIONE SECONDARIA SUPERIORE
Indirizzo: LIH9 - DESIGN
CURVATURA ARTE DEL VETRO
Tema di: DISCIPLINE PROGETTUALI DESIGN (VETRO)

A seguito della recente acquisizione di una stazione ferroviaria costruita nei primi anni del
secolo scorso e da tempo abbandonata, un importante istituto bancario, dopo aver provveduto
alle opere di consolidamento e di messa a norma degli impianti e delle vie di fuga, sta
procedendo alla riqualificazione del grande salone una volta utilizzato come biglietteria e sala
d’attesa.
È intenzione della proprietà recuperare e restaurare la preziosa struttura liberty della biglietteria
utilizzandola per gli sportelli bancari e ricostruire le grandi porte vetrate, decorate con elementi
floreali e fortemente danneggiate, pertanto si dovrà effettuare un meticoloso lavoro di
integrazione delle parti mancanti e di sostituzione di quelle distrutte.
Il candidato, sulla base delle metodologie progettuali e laboratoriali proprie dell’indirizzo di
studi frequentato e delle esperienze effettuate, avanzi una personale proposta per la
realizzazione di un elemento anche modulare che, nel rispetto del progetto originale, vada ad
integrarsi armonicamente nell’ambiente.
Si chiedono i seguenti elaborati:
-

schizzi preliminari e bozzetti

-

restituzione tecnico-grafica con annotazioni e campionature finalizzate al progetto

-

progetto esecutivo con tavole di ambientazione

-

realizzazione di un modello o del prototipo, anche parziale, di un elemento significativo

-

scheda tecnica dell’intero iter progettuale.

___________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo
se la prova stessa è conclusa.
E’ consentito l’uso dei materiali e delle attrezzature, informatiche e laboratoriali, esclusa INTERNET, disponibili nella
istituzione scolastica.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

