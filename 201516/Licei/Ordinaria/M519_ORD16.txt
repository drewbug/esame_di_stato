Pag. 1/2

Sessione ordinaria 2016
Seconda prova scritta

Ministero dell’Istruzione, dell’ Università e della Ricerca
M519 – ESAME DI STATO DI ISTRUZIONE SECONDARIA SUPERIORE
Indirizzo: LIA6 – ARTI FIGURATIVE
CURVATURA ARTE DEL PLASTICO-SCULTOREO
Tema di: DISCIPLINE PLASTICHE E SCULTOREE
100 anni di dadaismo (1916 - 2016)
Hugo Ball, Tristan Tzara, Marcel Janco, Hans Richter e Richard Huelsenbeck sono un gruppo di
intellettuali e artisti – pacifisti e rifugiati – che si ritrovano a Zurigo al cabaret Voltaire per discutere
di poesia, musica, letteratura e arte scambiandosi le proprie esperienze.
Qui nasce il dadaismo, nel 1916, sotto il segno della prima guerra mondiale.
Lo spirito dada è polemico e corrosivo: si fonda su una aspra critica alla cultura borghese, rifiuta ogni
atteggiamento razionale e combatte contro il significato tradizionale attribuito alle parole. Non a caso,
secondo Tzara, “DADA non significa nulla” e la produzione dadaista si affida a meccanismi come la
casualità e la assoluta libertà creativa.
L'opera quindi nasce dal puro gesto “casuale”, spontaneo, provocatorio di chi la crea, sperimentando
ogni tipo di tecnica e di materiale.
Nel manifesto di Tristan Tzara la polemica è radicale: “c'è un grande lavoro distruttivo, negativo da
compiere. Spazzare, ripulire”. E ancora: “Così nacque DADA, da un bisogno d'indipendenza, di
diffidenza verso la comunità. Coloro che sono con noi conservano la loro libertà. Noi non
riconosciamo alcuna teoria. Basta con le accademie cubiste e futuriste, laboratori d’idee formali.
L’arte serve per ammucchiar denari e accarezzare i gentili borghesi?”.
E l’artista conclude il manifesto acuendo i toni: “Libertà: DADA DADA DADA, urlo di colori
increspati, incontro di tutti i contrari e di tutte le contraddizioni, di ogni motivo grottesco, di ogni
incoerenza: la VITA”.
Il Dadaismo si diffonde in Germania, a Parigi e a New York, dove artisti come Marcel Duchamp,
Man Ray e Francis Picabia giocano il ruolo di protagonisti. Esso ha ispirato movimenti come il
Surrealismo, il New Dada e la Pop Art, e ha ancora un influsso fondamentale su molte tendenze
dell’arte contemporanea.
Ispirandosi agli stralci del manifesto sopra citati, sulla base delle proprie conoscenze storicoartistiche e delle proprie esperienze, il candidato delinei un proprio progetto ispirato alle tematiche
del Dadaismo, che dia prova della sua capacità interpretativa ed espressiva e delle sue competenze
tecnico-artistiche.
Sulla base delle metodologie progettuali e laboratoriali proprie dell’indirizzo di studi frequentato e in
coerenza con il suo percorso artistico, il candidato scelga il linguaggio espressivo a lui più congeniale
e progetti un’opera plastica o scultorea illustrandone il percorso ideativo. In fase progettuale il
candidato definirà, liberamente, le dimensioni dell’opera proposta ed eventualmente il contesto nel
quale essa dovrebbe essere collocata.

Pag. 2/2

Sessione ordinaria 2016
Seconda prova scritta

Ministero dell’Istruzione, dell’ Università e della Ricerca
M519 – ESAME DI STATO DI ISTRUZIONE SECONDARIA SUPERIORE
Indirizzo: LIA6 – ARTI FIGURATIVE
CURVATURA ARTE DEL PLASTICO-SCULTOREO
Tema di: DISCIPLINE PLASTICHE E SCULTOREE

Si richiedono i seguenti elaborati:


schizzi preliminari e bozzetti con annotazioni;



progetto esecutivo con misure dell’opera ed eventuali tavole di ambientazione;



opera originale 1:1 o particolare dell’opera in scala eseguito con tecnica libera;



relazione illustrativa con specifiche tecniche e descrizione delle peculiarità dell’opera e,
eventualmente, del luogo prescelto per accoglierla.

____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo se
la prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e dei
materiali cartacei presenti in biblioteca disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

