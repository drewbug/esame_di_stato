Pag. 1/1

Sessione ordinaria 2016
Seconda prova scritta

Ministero dell’Istruzione, dell’ Università e della Ricerca
M617 – ESAME DI STATO DI ISTRUZIONE SECONDARIA SUPERIORE
Indirizzo: LID9 – DESIGN
CURVATURA INDUSTRIA
Tema di: DISCIPLINE PROGETTUALI DESIGN (INDUSTRIA)
L’interazione oggetti-campo è dunque l’azione reciproca che l’oggetto esercita sull’ambito in cui
è inserito e che l’ambiente esercita a sua volta sugli oggetti. Ne deriva la modificazione dei limiti
spaziali del campo, sulla base di una nuova struttura, la struttura dell’interazione.
A. Marcolli, Teoria del campo, Corso di educazione alla visione, Sansoni, 1978

Lo spazio dove il bambino inizia a sviluppare relazioni al di fuori dell’ambito familiare, con i suoi
simili e con l’ambiente che lo circonda, è l’asilo, luogo di acquisizioni che segneranno aspetti della
sua capacità di percezione da adulto. Le esperienze che caratterizzano quel momento di vissuto, se
ricche di valenze emotive, saranno fondamentali per il suo sviluppo cognitivo.
Gli oggetti, in questa delicata fase della vita, rivestono un ruolo fondamentale per la crescita psicofisica del bambino, e devono essere concepiti affinché egli si senta protagonista dell’azione, affermi
se stesso e le sue esigenze e arricchisca la sua immaginazione: l’oggetto come stimolo
all’esplorazione, alla capacità di interpretare e mezzo per sperimentare la manipolazione.
Il candidato, sulla base della suddetta premessa e delle metodologie progettuali e laboratoriali
proprie dell’indirizzo di studi frequentato e delle esperienze effettuate, progetti un prodotto, di
arredo o ludico, per un asilo per bambini dai 3 ai 5 anni, utilizzabile in piena autonomia e senza
pericolo, colorato ed empatico, flessibile nella funzione, eco-sostenibile e in grado di soddisfare i
criteri di replicabilità e serialità industriale. Texture, colore e materiale saranno uniti e dialoganti
per un prodotto originale, dalla concezione non stereotipata, coerente con l’obiettivo.
Al candidato si richiedono:
1.

Esemplificazioni grafico-espressive, coloristiche e tecnico-grafiche (dal bozzetto al progetto
esecutivo) nelle adeguate scale di riduzione, ritenute dal candidato adatte ad illustrare l’oggetto
nelle sue caratteristiche estetico-formali, materiche, tecnologiche e funzionali

2.

Eventuale scheda d’analisi dei materiali funzionale al percorso progettuale

3.

Realizzazione, con mezzi tradizionali o con strumenti informatici, di un particolare significativo
del progetto, in scala ridotta, elaborato secondo individuali preferenze espressive e/o in
relazione alle strumentazioni disponibili nell'istituzione scolastica

4.

Relazione sull’intero iter progettuale.

Le modalità operative consistono in opzioni tecnico-espressive, a scelta del candidato, affinché
emergano le attitudini personali nell’autonomia creativa.
____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo se
la prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e dei
materiali cartacei presenti in biblioteca disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

