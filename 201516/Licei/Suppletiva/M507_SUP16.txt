Pag. 1/1

Sessione suppletiva 2016
Seconda prova scritta

Ministero dell’Istruzione, dell’ Università e della Ricerca
M507 – ESAME DI STATO DI ISTRUZIONE SECONDARIA SUPERIORE
Indirizzo: LIC6 – ARTI FIGURATIVE
CURVATURA ARTE DEL PLASTICO - PITTORICO
Tema di: DISCIPLINE PITTORICHE
IL VIAGGIO
Nel 1816, duecento anni fa, veniva pubblicata la prima parte del Viaggio in Italia di Goethe.
Johann Wolfgang von Goethe è già uno scrittore e poeta affermato quando, nel 1786, lascia la
Germania per un viaggio in Italia che deve durare pochi mesi. Attratto in Italia dai capolavori
dell’antichità e da un mistero della botanica che spera di risolvere, egli rimane rapito e affascinato
dal nostro Paese e vi si trattiene per quasi due anni.
Dietro ad ogni viaggio o spostamento, sia esso dettato dal desiderio di cambiamento o dalla esigenza
di trovare una possibilità di vita diversa o migliore, c’è sempre la stessa ricerca: trovare un altro da
qui, un altrove e proiettarsi verso il futuro.
Nella letteratura, nell’arte e nella poesia le riflessioni su questa esigenza dell’uomo di percorrere
sempre nuove strade sono molto ricorrenti; così suonano le parole di un altro scrittore-viaggiatore,
Jan Brokken, che recentemente nel suo libro Anime Baltiche scrive: “viaggiare, insieme a leggere e
ascoltare, è sempre la via più utile e più breve per arrivare a se stessi”.
Sul tema del viaggio e della necessità dell’uomo di spostarsi, per sete di conoscenza (al modo di
Ulisse, Cristoforo Colombo, Marco Polo), per curiosità, per evasione o più disperatamente per
necessità di sopravvivenza (come oggi spesso ci ricordano le drammatiche immagini dei migranti in
fuga da paesi devastati dalla guerra), lo studente proponga un’opera, composta da una o più immagini,
che dia prova della sua capacità interpretativa ed espressiva e delle sue competenze tecnico-artistiche.
Sulla base delle metodologie progettuali e laboratoriali proprie dell’indirizzo di studi frequentato e in
coerenza con il suo percorso artistico, il candidato scelga il linguaggio espressivo a lui più congeniale
e progetti un’opera grafico-pittorica illustrandone il percorso ideativo. In fase progettuale il candidato
definirà, liberamente, le dimensioni dell’opera proposta ed eventualmente il contesto nel quale essa
dovrebbe essere collocata; in considerazione dell’indirizzo di studi frequentato il candidato potrà,
esclusivamente in fase progettuale, prevedere l’inserimento nell’opera di elementi tridimensionali.
Si richiedono i seguenti elaborati:


schizzi preliminari e bozzetti con annotazioni;



progetto esecutivo con misure dell’opera ed eventuali tavole di ambientazione;



opera originale 1:1 o particolare dell’opera in scala eseguito con tecnica libera;



relazione illustrativa con specifiche tecniche e descrizione delle peculiarità dell’opera e,
eventualmente, del luogo prescelto per accoglierla.

____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo se
la prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e dei
materiali cartacei presenti in biblioteca disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

