Pag. 1/2

Sessione ordinaria 2016
Seconda prova scritta

Ministero dell’Istruzione, dell’ Università e della Ricerca
M993 – ESAME DI STATO DI ISTRUZIONE SECONDARIA SUPERIORE
Indirizzi: ITCA - COSTRUZIONI, AMBIENTE E TERRITORIO
Tema di: PROGETTAZIONE, COSTRUZIONI E IMPIANTI

Il candidato svolga la prima parte della prova e due tra i quesiti proposti nella seconda parte.
PRIMA PARTE
Una pubblica amministrazione decide di trasformare un’area industriale dismessa in un luogo capace di
coniugare “differenze” e “convergenze” dei diversi contesti culturali del mondo.
L’area viene messa a disposizione per accogliere un “Centro delle creatività” in grado di valorizzare i
vari fermenti culturali presenti nelle giovani generazioni. Il centro sarà dotato anche di attività
commerciali. L’integrazione delle funzioni culturali e commerciali, insieme alla ideazione di eventi nel
panorama internazionale, lo renderanno fruibile anche di sera.
Per rendere significante l’idea di “confluenza”, le forme architettoniche potrebbero ispirarsi alla
compenetrazione dei volumi quale “esperimento spaziale” capace di stimolare la curiosità del pubblico.
Nella realizzazione è necessario prevedere almeno i seguenti spazi funzionali:


Laboratori per produzione artistica con possibilità di eventi spontanei ed esposizioni temporanee
per arti tradizionali, arti visive, arti digitali



Area per collezione di prodotti di cultura giovanile (videoclip, pubblicità, tecnologia,
animazione, videogiochi, musica e web)



Area dedicata allo shopping con negozi (box) per la vendita di oggetti dell’artigianato
multietnico/art&craft/vintage



Bar/caffetteria



Servizi igienici.

Il candidato fissi a suo giudizio il contesto ambientale, l’estensione del lotto (con relativa
conformazione, orientamento ed eventuale dislivello), l’indice di fabbricabilità fondiaria ed ogni altro
dato da lui ritenuto necessario oppure utile per la redazione del progetto (tipo di struttura, tipo di
copertura etc).
Si richiede al candidato di illustrare la propria soluzione progettuale con piante, almeno un prospetto ed
una sezione significativa ricorrendo alle scale di rappresentazione che riterrà più opportune. Gli
elaborati dovranno comunque essere tali da consentire di leggere con chiarezza impianto distributivo e
schema strutturale.
Il candidato ha facoltà di integrare la propria soluzione progettuale con una indicazione schematica degli
arredi a dimostrazione del dimensionamento funzionale-distributivo.

Pag. 2/2

Sessione ordinaria 2016
Seconda prova scritta

Ministero dell’Istruzione, dell’ Università e della Ricerca
M993 – ESAME DI STATO DI ISTRUZIONE SECONDARIA SUPERIORE
Indirizzi: ITCA - COSTRUZIONI, AMBIENTE E TERRITORIO
Tema di: PROGETTAZIONE, COSTRUZIONI E IMPIANTI

SECONDA PARTE
Dovranno essere sviluppati due dei seguenti quesiti, eventualmente avvalendosi delle conoscenze
e competenze maturate attraverso le esperienze, qualora effettuate, di alternanza scuola-lavoro,
stage e formazione in azienda.
1.

In riferimento alla soluzione progettuale proposta, il candidato elabori il computo metrico dei
lavori necessari all’esecuzione di almeno una parte dell’opera, specificando la sequenza
temporale dell’esecuzione delle varie categorie di lavori o, in alternativa, ipotizzando che si
tratti di un intervento di carattere privato, fornisca una descrizione delle procedure
amministrative relative al titolo autorizzativo.

2.

Sulla base del progetto elaborato nella prova, il candidato sviluppi, in scala 1:20, il nodo
costruttivo solaio-parete verticale esterna o, in alternativa, proceda al dimensionamento e alla
verifica di un elemento strutturale a scelta nel contesto della struttura proposta (sono ammesse
semplificazioni di calcolo purché a vantaggio di sicurezza).

3.

Le grandi esposizioni internazionali sono state spesso luoghi di sperimentazione per
architetture d’avanguardia e/o di confronto tra differenti espressioni sociali e culturali. Il
candidato illustri il tema attraverso la scelta di un esempio significativo.

4.

Alla luce della più recente normativa sulle Opere Pubbliche il candidato illustri responsabilità e
compiti delle principali figure professionali coinvolte nella gestione del processo edilizio.

____________________________
Durata massima della prova: 8 ore.
L’elaborato scritto-grafico potrà essere redatto a mano libera, con l’ausilio di righe e squadre, oppure con l’ausilio del CAD (o
programmi di grafica computerizzata equivalenti), ma comunque eseguito in scala.
È consentito l’uso del manuale del geometra, di manuali tecnici e di calcolatrice non programmabile.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

