Ministero dell’Istruzione dell’’Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: ITSI – AMMINISTRAZIONE FINANZA E MARKETING
ARTICOLAZIONE SISTEMI INFORMATIVI AZIENDALI
Tema di: INFORMATICA
Tipologia b
ESEMPIO PROVA

Il candidato (che potrà eventualmente avvalersi delle conoscenze e competenze maturate attraverso
esperienze di alternanza scuola-lavoro, stage o formazione in azienda) svolga la prima parte della
prova e risponda a due tra i quesiti proposti nella seconda parte.
PRIMA PARTE
Il mercato dell’abbigliamento ha conosciuto negli ultimi anni profonde modificazioni su scala globale a
causa dei nuovi comportamenti dei consumatori. L’azienda “Gamma” è una società multinazionale di
produzione e commercializzazione di prodotti di abbigliamento. Essa ha intuito l’opportunità di indagare i
nuovi “modelli individuali” di comportamento dei consumatori e ha adeguato le proprie strategie
manageriali, utilizzando metodologie di raccolta dati che consentano un rapido feedback tra l’analisi delle
vendite e le strategie di produzione.
Ciò le ha consentito di offrire sul mercato modelli di abbigliamento di tendenza, con un processo di
progettazione, produzione e distribuzione di poche settimane (time to market breve), e a prezzi accessibili
al grande pubblico. L’offerta di modelli è differenziata in base all’analisi dei comportamenti dei
consumatori e pertanto, per identificarne rapidamente le tendenze, Gamma traccia ogni singolo capo
disponibile nei suoi punti vendita.
La struttura produttiva dell’azienda Gamma è basata su stabilimenti dislocati in diverse nazioni europee,
che si approvvigionano da vari fornitori. La sua rete commerciale è composta di punti vendita che
presentano caratteristiche e offerte differenziate, distribuiti prevalentemente nelle città di medie e grandi
dimensioni. Il personale di vendita può essere impiegato presso i vari punti vendita della società, in
periodi diversi.
L’azienda attua strategie di fidelizzazione e di raccolta delle opinioni dei clienti anche tramite Web.
Il candidato, fatte le opportune ipotesi aggiuntive:
1.
2.

identifichi le principali aree del sistema informativo dell’azienda Gamma e le soluzioni tecnologiche
necessarie alla sua implementazione;
concentrandosi poi sulla porzione del sistema informativo che gestisce l’attività di vendita, sviluppi
uno schema concettuale della relativa base di dati, che dovrà prevedere:
o i punti vendita, identificati mediante un opportuno codice, dei quali si registra anche l’indirizzo,
il telefono, la data di inizio attività
o i dipendenti, dei quali interessano i dati anagrafici, la qualifica, il punto vendita in cui operano

3.
4.

o i modelli, specificando per ciascuno il codice, il nome, la descrizione, il prezzo di listino, il genere
(uomo/donna), la collezione a cui appartiene
o i singoli capi, di cui interessano il modello, la taglia, il colore (scelto tra un insieme codificato) ed
il punto vendita dove si trova. Al momento della vendita si deve inoltre memorizzare la data di
vendita, il prezzo effettivo di vendita (che può differire dal prezzo di listino in caso di
promozioni) e il dipendente che ha curato la vendita;
derivi il corrispondente schema logico relazionale;
sviluppi in linguaggio SQL le query per ottenere le seguenti informazioni:
a) il volume totale di vendite di un determinato punto vendita in un dato periodo di tempo
b) l’elenco dei capi presenti in un punto vendita ad una precisa data (a scopo di inventario) con la
descrizione dei modelli a cui appartengono.

SECONDA PARTE
Il candidato risponda a due quesiti a scelta tra quelli sotto riportati.
1) In relazione al tema proposto nella prima parte, si immagini che un cliente, in un punto vendita della
catena, non trovi un capo della sua taglia di un determinato modello, e che chieda al commesso di
verificare se esso è presente in un altro punto vendita. Il candidato sviluppi in un linguaggio a sua
scelta le pagine web che consentono all’addetto alle vendite di visualizzare, per ciascun punto
vendita, il numero di capi disponibili del tipo richiesto dal cliente, specificando modello e taglia.
2) La recente disponibilità di sistemi ERP con prestazioni buone e a costi accettabili o anche
opensource, dà la possibilità anche alle aziende di medio-piccole dimensioni di evolvere da sistemi
gestionali tradizionali e legacy, basati su banche dati non integrate, a sistemi ERP. Il candidato
illustri quali sono i punti di forza e di debolezza di un sistema ERP e le possibili problematiche
relative al processo di transizione.
3) È noto che di recente la Pubblica Amministrazione ha avviato un nuovo sistema di identificazione dei
cittadini per l’accesso ai servizi telematici da essa forniti. In particolare, tale nuovo sistema prevede
che si possa utilizzare un unico identificativo per i rapporti con vari enti e amministrazioni centrali e
periferiche dello Stato, anche noto come SPID (Sistema Pubblico per la gestione dell’Identità
Digitale). A partire anche da questa esemplificazione, il candidato illustri strumenti e tecnologie
utilizzati per attuare quanto previsto dal Codice dell’Amministrazione Digitale e le tecniche adottate
per garantire l’Identità digitale e la riservatezza nei processi di comunicazione formali.
4) Il candidato esponga i principali tipi di rischi, legati a eventi accidentali o intenzionali, che possono
dar luogo a violazioni della sicurezza di un sistema informatico aziendale connesso in rete. Dopo
aver ipotizzato una possibile architettura di rete utilizzata da un’organizzazione, approfondisca uno di
tali rischi e discuta anche le possibili contromisure.

__________________
Durata massima della prova: 6 ore.
È consentito soltanto l’uso di manuali tecnici (references riportanti solo la sintassi, non guide) dei linguaggi
utilizzati.
È consentito l’uso del dizionario bilingue (italiano-lingua del paese di provenienza) per i candidati di madrelingua
non italiana.
Non è consentito lasciare l’Istituto prima che siano trascorse 3 ore dalla dettatura del tema.

