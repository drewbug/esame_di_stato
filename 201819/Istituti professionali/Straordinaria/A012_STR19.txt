Pag. 1/1

Sessione straordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: IPMM – MANUTENZIONE E ASSISTENZA TECNICA
OPZIONE MANUTENZIONE MEZZI DI TRASPORTO
Tema di: TECNOLOGIE E TECNICHE DI DIAGNOSTICA E MANUTENZIONE
DEI MEZZI DI TRASPORTO
PRIMA PARTE
LA DISTRIBUZIONE NEI MOTORI ENDOTERMICI
L’innovazione tecnologica attuata negli ultimi anni sui mezzi di trasporto ha interessato tutti i sistemi in essi
presenti, dalla sicurezza attiva e passiva, al comfort, alla gestione motore.
La forte spinta a innovare è stata dettata in gran parte dalla necessità di ridurre le emissioni inquinanti per dare
una risposta alle problematiche ambientali. Produzione, utilizzo e smaltimento di un mezzo di trasporto sono
tutti aspetti responsabili di inquinamento che è necessario ridurre drasticamente per salvaguardare l’ambiente e
la salute. Il rispetto delle severe norme antinquinamento imposte dal legislatore, a livello mondiale, ai costruttori
di mezzi di trasporto ha comportato sostanziali modifiche a molti sistemi, compreso quello della distribuzione.
Dopo aver scelto un mezzo di trasporto il candidato svolga il tema proposto seguendo le indicazioni sotto
riportate:
a) descrivere le funzioni della distribuzione nei motori endotermici, disegnare e spiegare il diagramma della
distribuzione;
b) elencare i vari sistemi di distribuzione tradizionale;
c) scegliere un sistema di distribuzione tradizionale ed elencarne tutti i componenti che lo costituiscono
indicando, per ciascuno di essi, le caratteristiche peculiari e la funzione svolta. Indicare le operazioni di
manutenzione ordinaria, le attrezzature e gli strumenti diagnostici utilizzati nelle varie operazioni;
d) elencare le modifiche apportate nel corso degli anni al sistema della distribuzione dalle varie case
automobilistiche e i vantaggi che tali modifiche hanno portato a livello di riduzione delle emissioni
inquinanti;
e) descrivere in modo dettagliato un sistema di distribuzione che negli ultimi anni ha subito una forte
evoluzione, evidenziando le differenze rispetto al sistema tradizionale in relazione alla componentistica,
alla funzionalità e ai vantaggi che esso ha portato a livello di riduzione delle emissioni. Di tale sistema,
disegnare anche uno schema di principio con la didascalia dei componenti. Elencare inoltre le operazioni
di manutenzione ordinaria, le attrezzature e gli strumenti diagnostici necessari nelle varie operazioni;
f) elencare i principali difetti che si possono riscontrare in un generico sistema di distribuzione e gli effetti, a
livello di prestazioni e di inquinamento, da essi derivanti. Indicare anche come, nei moderni sistemi,
eventuali avarie vengono segnalate dall’ autodiagnosi del mezzo all’utilizzatore;
g) indicare le misure di sicurezza e i DPI da utilizzare nell’eseguire gli interventi di manutenzione del sistema.
____________________________
Durata massima della prova – prima parte: 4 ore.
La prova si compone di due parti. La prima è riportata nel presente documento ed è predisposta dal MIUR mentre la seconda è predisposta
dalla Commissione d’esame in coerenza con le specificità del Piano dell’offerta formativa dell’istituzione scolastica e della dotazione
tecnologica e laboratoriale d’istituto.
È consentito l’uso di manuali tecnici e di calcolatrici scientifiche e/o grafiche purché non siano dotate di capacità di calcolo simbolico
(O.M. n. 205 Art. 17 comma 9).
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

