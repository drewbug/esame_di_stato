Pag. 1/1

Sessione straordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: IPAV – PRODUZIONI INDUSTRIALI E ARTIGIANALI
ARTICOLAZIONE INDUSTRIA
OPZIONE PRODUZIONI AUDIOVISIVE
Tema di: LINGUAGGI E TECNICHE DELLA PROGETTAZIONE E
COMUNICAZIONE AUDIOVISIVA

Il video “aziendale” è spesso servito da palestra per aspiranti autori o videomaker. Si tratta di un
genere che non ha finalità smaccatamente propagandistiche a favore dell’impresa che lo produce, ma
intende prevalentemente informare sulle caratteristiche e le attività dell’impresa stessa, ed è quasi
sempre destinato ad una cerchia ristretta di fruitori.
Il candidato immagini di dover realizzare un video di 10’- 15’ incentrato sull’offerta formativa della
propria scuola e destinato a supportare le attività di orientamento indirizzate agli studenti delle scuole
secondarie di primo grado, che diventano il target della comunicazione.
A tale scopo, più specificamente:
a) Individui il concept a suo avviso più efficace e rispondente all’obiettivo principale della
comunicazione (fornire un’informazione chiara e comprensibile e nel contempo coinvolgente e
stimolante) attorno al quale orchestrare le scelte linguistiche relative ai diversi livelli di
visualizzazione.
b) Elabori una scaletta dei materiali visivi e sonori che strutturano il filmato (riprese dal vivo,
interviste, grafica, repertorio, musiche, parlato ecc.).
c) Descriva le operazioni relative alle fasi di preproduzione, produzione, postproduzione e le figure
professionali in esse coinvolte.
d) Fornisca un elenco, il più possibile dettagliato, del fabbisogno tecnico relativo alla ripresa visiva
e sonora ed alla postproduzione.

_________________________________
Durata massima della prova – prima parte: 6 ore.
La prova si compone di due parti. La prima è riportata nel presente documento ed è predisposta dal MIUR mentre la seconda è
predisposta dalla Commissione d’esame in coerenza con le specificità del Piano dell’offerta formativa dell’istituzione scolastica e
della dotazione tecnologica e laboratoriale d’istituto.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito l’accesso ad Internet.
Non è consentito lasciare l’Istituto prima che siano trascorse 3 ore dalla dettatura del tema.

