Pag. 1/1

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: IPVP – SERVIZI PER L'AGRICOLTURA E LO SVILUPPO RURALE
OPZIONE: VALORIZZAZIONE E COMMERCIALIZZAZIONE
DEI PRODOTTI AGRICOLI DEL TERRITORIO
Tema di: ECONOMIA AGRARIA E DELLO SVILUPPO TERRITORIALE e
VALORIZZAZIONE DELLE ATTIVITA’ PRODUTTIVE E LEGISLAZIONE NAZIONALE E
COMUNITARIA
“Tra i principali orientamenti produttivi vegetali il comparto cerealicolo si caratterizza per l’ampia
disponibilità di superficie (la media aziendale è pari a 31 ettari) e lo scarso impiego di manodopera.
All’opposto, le aziende del settore ortofloricolo conducono superfici quasi 10 volte inferiori (3,5 ettari) e
richiedono più del doppio delle ULT impiegate nelle cerealicole. Si distinguono, inoltre, per un elevato
valore medio della produzione e un’alta produttività della terra che risulta 16 volte quella registrata dalle
aziende cerealicole. Nonostante le grandi differenze i due comparti risultano ugualmente efficienti in termini
di rapporto tra reddito netto e valore della produzione (30%).
Da un punto di vista territoriale le cerealicole mostrano i migliori risultati al Nord-Ovest, area in cui la
superficie media di queste aziende risulta maggiore mentre le ortofloricole ottengono i valori produttivi più
elevati nelle regioni del Centro.
Nel comparto della frutticoltura le aziende localizzate al Nord-Est ottengono le migliori performance
produttive, tuttavia sono le aziende del Centro Italia a registrare la più alta remunerazione del lavoro. A
questo risultato contribuisce la minore incidenza delle spese aziendali sul valore della produzione: il peso
dei costi correnti è pari a 21,5% nelle regioni centrali, supera il 30% in quelle settentrionali, è del 28,4% a
livello nazionale.
Le aziende specializzate in vitivinicoltura raggiungono i più elevati valori di produttività dei fattori terra e
lavoro e remunerazione del lavoro familiare nelle regioni settentrionali, mentre al Centro si registra il più
alto valore medio della produzione, giustificato da un’ampiezza media aziendale maggiore, ma anche i costi
più elevati: il 70% sulla PLV.”
da: “L’AGRICOLTURA ITALIANA CONTA 2018”
CREA - Centro di Ricerca Politiche e Bioeconomia 2019 – Pagina 91

Il candidato, dopo aver commentato sinteticamente i dati esposti nel testo sopra citato, scelta un’area
geografica di propria conoscenza, individui un complesso aziendale della dimensione di 25 ettari, a
conduzione diretta, e ne descriva le caratteristiche tecnico produttive.
Assumendo con congruenza i dati economici necessari, elabori gli indici ritenuti più adatti per valutare
l’efficienza aziendale, spiegando le procedure seguite.
Proponga quindi una soluzione innovativa volta a valorizzare la qualità del prodotto, favorendone la
commercializzazione in un’ottica di controllo di qualità e miglioramento della gestione di trasparenza,
tracciabilità e rintracciabilità.
_________________________________
Durata massima della prova – prima parte: 4 ore.
La prova si compone di due parti. La prima è riportata nel presente documento ed è predisposta dal MIUR mentre la seconda è
predisposta dalla Commissione d’esame in coerenza con le specificità del Piano dell’offerta formativa dell’istituzione scolastica e della
dotazione tecnologica e laboratoriale d’istituto.
È consentito l’uso di prontuari e manuali tecnici.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

