Pag. 1/1

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: IPAV – PRODUZIONI INDUSTRIALI E ARTIGIANALI
ARTICOLAZIONE INDUSTRIA
OPZIONE PRODUZIONI AUDIOVISIVE
Tema di: LINGUAGGI E TECNICHE DELLA PROGETTAZIONE E
COMUNICAZIONE AUDIOVISIVA
Un mattino, al risveglio da sogni inquieti, Gregor Samsa si trovò trasformato in un enorme insetto.
Sdraiato nel letto sulla schiena dura come una corazza, bastava che alzasse un po’ la testa per vedersi
il ventre convesso, bruniccio, spartito da solchi arcuati; in cima al ventre la coperta, sul punto di
scivolare per terra, si reggeva a malapena. Davanti agli occhi gli si agitavano le gambe, molto più
numerose di prima, ma di una sottigliezza desolante.
«Che cosa mi è capitato?» pensò. Non stava sognando. La sua camera, una normale camera
d’abitazione, anche se un po’ piccola, gli appariva in luce quieta, fra le quattro ben note pareti. Sopra
al tavolo, sul quale era sparpagliato un campionario di telerie svolto da un pacco (Samsa faceva il
commesso viaggiatore), stava appesa un'illustrazione che aveva ritagliata qualche giorno prima da un
giornale, montandola poi in una graziosa cornice dorata. Rappresentava una signora con un cappello
e un boa di pelliccia, che, seduta ben ritta, sollevava verso gli astanti un grosso manicotto,
nascondendovi dentro l'intero avambraccio.
Gregor girò gli occhi verso la finestra, e al vedere il brutto tempo - si udivano le gocce di pioggia
battere sulla lamiera del davanzale - si sentì invadere dalla malinconia. «E se cercassi di dimenticare
queste stravaganze facendo un'altra dormitina?» pensò […]
F. Kafka “La metamorfosi” (traduzione di Emilio Castellani)
Il candidato immagini di dover adattare per il grande schermo l’inquietante incipit de “La
metamorfosi” di F. Kafka restituendo nella trasposizione in linguaggio audiovisivo l’atmosfera
surreale mirabilmente evocata dalle parole utilizzate dal grande scrittore, ed eventualmente
introducendo, se lo ritiene opportuno, elementi nuovi rispetto al testo. Più specificamente:
 Individui il concept intorno al quale orchestrare le scelte relative alla “messa in scena”
(organizzazione dei materiali plastici in vista della ripresa, illuminazione e tono fotografico,
ambienti, arredi, attori ecc.), alla “messa in quadro” (scelta tagli delle grandezze scalari dei campi
e dei piani, posizione della M.D.P., sua distanza apparente e reale dal soggetto ripreso,
inclinazione, scelta delle ottiche utilizzate, composizione dell’inquadratura ecc.), alla “messa in
serie” (organizzazione delle singole inquadrature nella successione operata in sede di montaggio).
 Descriva le operazioni relative alla preproduzione, alla produzione e alla post produzione e i profili
delle figure professionali impegnate nelle rispettive fasi di realizzazione.
 Definisca, il più possibile dettagliatamente, il fabbisogno tecnico necessario in rapporto alle scelte
operate in sede di progettazione.
_________________________________
Durata massima della prova – prima parte: 6 ore.
La prova si compone di due parti. La prima è riportata nel presente documento ed è predisposta dal MIUR mentre la seconda è
predisposta dalla Commissione d’esame in coerenza con le specificità del Piano dell’offerta formativa dell’istituzione scolastica e
della dotazione tecnologica e laboratoriale d’istituto.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito l’accesso ad Internet.
Non è consentito lasciare l’Istituto prima che siano trascorse 3 ore dalla dettatura del tema.

