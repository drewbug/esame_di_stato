Pag. 1/1

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: IP02 – SERVIZI SOCIO - SANITARI
Tema di: IGIENE E CULTURA MEDICO-SANITARIA e
PSICOLOGIA GENERALE ED APPLICATA
L’anziano fragile
In età senile si assottiglia il margine di sicurezza biologico, aumenta la vulnerabilità agli stress
psicofisici, ambientali e culturali, si è più sensibili ai cambiamenti, si verificano maggiori rischi di
perdita e decadimento, di sviluppo di una sindrome depressiva o di una forma di deterioramento
mentale. È quanto mai opportuna un’azione preventiva, continuativa, qualificata per contenere, ridurre,
evitare un declino patologico o una definitiva rinuncia alle funzioni motorie e sociali […], a quelle
cognitive […], ed emozionali […].
Il vecchio è talvolta angustiato da problemi di salute, di emarginazione, dal suo corpo ammalato e dalla
assenza di validi riferimenti relazionali; gli affetti spesso si diradano, le energie fisiche si
affievoliscono, ma le potenzialità, le capacità di recupero, correttamente sostenute, valorizzate possono
ritrovare la fiducia, la speranza, la forza per una ripresa del proprio destino, della sua essenzialità e
valore.
Tratto da: C. Cristini, A. Porro, M. Cesa-Bianchi, Le capacità di recupero dell’anziano. Modelli,
strumenti e interventi per i professionisti della salute. Franco Angeli ed., Milano, 2011, pp.18-20
Ada ha 78 anni, dopo la morte del marito, che ha curato e assistito per lungo tempo, è andata a vivere
in un piccolo appartamento vicino al figlio. All’inizio reagisce bene al trasferimento, ritrova energia e
progetti, ma col passare del tempo mostra sempre più una maggiore preoccupazione per la propria
salute fisica, mancanza di interesse per il mondo esterno e deficit dell’attenzione. Il figlio, preoccupato
anche per i suoi sbalzi di pressione, aumento del peso corporeo, difficoltà digestive, decide di
consultare il medico di famiglia che lo indirizza verso un centro di geriatria.
Il candidato, prendendo spunto dalle riflessioni scaturite dalla lettura dei brani sopra riportati e dalla
descrizione del caso, tratti l’argomento della senescenza e delle più frequenti patologie ad essa
associate, ed illustri gli interventi di aiuto che si possono mettere in atto per venire incontro ai bisogni
dell’anziano e migliorarne la condizione psico-fisica.

____________________________
Durata massima della prova – prima parte: 4 ore.
La prova si compone di due parti. La prima è riportata nel presente documento ed è predisposta dal MIUR mentre la
seconda è predisposta dalla Commissione d’esame in coerenza con le specificità del Piano dell’offerta formativa
dell’istituzione scolastica e della dotazione tecnologica e laboratoriale d’istituto.
È consentito l’uso del dizionario di italiano.
È consentito l’uso del dizionario bilingue (italiano-lingua del paese di provenienza) per i candidati di madrelingua non
italiana.
Non è consentito lasciare l’Istituto prima che siano trascorse 3 ore dalla dettatura del tema.

