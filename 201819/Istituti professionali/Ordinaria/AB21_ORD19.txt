Pag. 1/3

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: IPPD – SERVIZI PER L’ENOGASTRONOMIA E L’OSPITALITA’ ALBERGHIERA
ARTICOLAZIONE ENOGASTRONOMIA
OPZIONE PRODOTTI DOLCIARI ARTIGIANALI ED INDUSTRIALI
Tema di: SCIENZA E CULTURA DELL’ALIMENTAZIONE, ANALISI E CONTROLLI
MICROBIOLOGICI DEI PRODOTTI ALIMENTARI e
LABORATORIO DI SERVIZI ENOGASTRONOMICI – Settore Pasticceria

I prodotti dolciari: dalla storia del territorio alle esigenze del consumatore
Documento 1
La geografia dei dolci.
“La tradizione della pasticceria italiana è una realtà determinata da una complessa combinazione di fattori
ambientali e storici: dal Nord al Sud e alle isole, dal mare alla pianura fino alla montagna, dall’antica Grecia
al Medioevo fino alla realtà dell’economia globale. Interpretare il territorio in chiave enogastronomica – e
nella fattispecie dolciaria, considerate le particolari valenze che entrano così in gioco – è appassionante
perché fa emergere dettagli che altrimenti restano indefiniti sullo sfondo della nostra cultura. […] Tracciare
delle linee di demarcazione precise è impossibile perché la penisola è un mosaico di ambienti in cui mare
e montagna, laghi e colline si combinano in modo sorprendentemente vario. Si considerino i due casi limite
di Liguria e Calabria, […], la prima, con un entroterra continentale; la seconda, stretta fra Ionio e Tirreno,
fra cultura greca e araba; la prima con il pandolce, il castagnaccio e lo Sciacchetrà; la seconda, con le
crocette di fichi al cioccolato, la torta Aspromonte e il Greco di Bianco. Al di là di queste particolarità si
possono comunque evidenziare alcune tendenze. Al Nord prevale negli impasti e nelle creme l’uso del latte,
della panna e del burro, l’impiego di mele e frutti di bosco, di nocciole e castagne, di cereali come il mais
e il riso, il grano saraceno e la segale in ambiente alpino, di distillati e liquori. Al Centro-Sud sono grandi
protagonisti la ricotta e il mosto, le mandorle e i fichi, i pistacchi e la frutta candita, il grano e l’olio di oliva.
Alcuni ingredienti, come l’uvetta passita e la frutta secca sono ubiquitari per carattere intrinseco; altri lo
sembrano ma in effetti assumono toni differenti, come il miele, perché se al Nord prevalgono l’acacia e il
castagno, delicato il primo, intenso il secondo, al Sud gli aromi si modulano come le fioriture della macchia
mediterranea, dalla dolcezza dell’arancio all’amaro del corbezzolo. Ogni regione ha la sua peculiarità: i
chinotti canditi della Riviera di Ponente, i confetti di Sulmona, la liquirizia di Rossano Calabro. […]
Allo scenario naturale va poi abbinato l’elemento umano, che risponde alla logica della storia e talora,
almeno in apparenza, alla casualità. […] L’apporto degli Arabi alla tradizione pasticcera del Sud, per
esempio, è evidente nelle materie prime che essi vi hanno portato, dal cedro ai pistacchi, come nelle
lavorazioni, largamente basate sullo zucchero, quando altrove questo ingrediente era considerato una rara
spezia. Già più complessa è l’interpretazione dei risultati dell’incontro fra Ponente e Levante che si è
consumato nella Pianura Padana nel Seicento, con i prodotti del Nuovo Mondo, fra cui il mais e il
cioccolato, che hanno intrecciato il proprio destino in chiave dolce con quelli del Medio Oriente e delle
Indie, le uve passite e le spezie. Esemplare è la torta sbrisolona, che nasce nelle campagne di Mantova,
accostando la farina gialla dei contadini alle mandorle e alla vaniglia della cucina principesca dei Gonzaga,
benedetta da una crema di mascarpone alla cannella. […]”
(Fonte: L’ITALIA DEI DOLCI, Touring Club Italiano, 2004 Touring Editore Milano, in:
https://books.google.it/books?isbn=8836529313)

Pag. 2/3

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: IPPD – SERVIZI PER L’ENOGASTRONOMIA E L’OSPITALITA’ ALBERGHIERA
ARTICOLAZIONE ENOGASTRONOMIA
OPZIONE PRODOTTI DOLCIARI ARTIGIANALI ED INDUSTRIALI
Tema di: SCIENZA E CULTURA DELL’ALIMENTAZIONE, ANALISI E CONTROLLI
MICROBIOLOGICI DEI PRODOTTI ALIMENTARI e
LABORATORIO DI SERVIZI ENOGASTRONOMICI – Settore Pasticceria
Documento 2
“Quando non ci sentiamo bene le cause possono essere effettivamente dovute all’alimentazione che può
provocare uno stato di malessere generale o a carico di uno dei nostri organi: male allo stomaco,
all’intestino, stipsi, diarrea, ecc. Nei confronti di ogni tipo di malessere possono influire cause clinicamente
riscontrabili ed anche percezioni dovute alla soglia individuale del dolore o, in generale, di come ogni
persona vive il malessere. Quando si ritiene che il malessere sia dovuto a un alimento spesso si usano
termini come allergia o intolleranza.
A tutti noi sarà capitato di sentire un conoscente che dichiara: “no grazie, questo non lo posso mangiare
perché sono allergico.” Può essere vero, ma anche una generalizzazione o l’utilizzo del termine errato
perché le reazioni allergiche agli alimenti o ai loro componenti e alle sostanze chimiche aggiunte,
producono reazioni avverse ad una piccola percentuale di persone. Secondo Allergy Verona (gli allergologi
dell’Università di Verona) l’incidenza delle allergie alimentari è del 4-6% nei bambini, del 1-2% negli
adolescenti e meno dell’1% negli adulti.”
(Fonte: Allergie o intolleranze alimentari: le differenze, in:
www.educazionenutrizionale.granapadano.it/it/alimentazione/articoli/alimentazione-e-salute/allergie-ointolleranze-alimentari-le-differenze)

Al candidato si chiede di dar prova delle sue conoscenze e competenze, rispondendo ai quesiti e alle
consegne in tutti i punti successivi.
a) Con riferimento alla comprensione del documento introduttivo, utile a fornire informazioni e stimoli
alla riflessione, il candidato risponda alle seguenti questioni o consegne:
- Nel documento 1 si asserisce che “la tradizione della pasticceria italiana è una realtà determinata
da una complessa combinazione di fattori ambientali e storici”. Sostieni questa affermazione
riportando degli esempi, con riferimento alle tendenze generali della pasticceria nel Nord e nel
Centro Sud d’Italia riportate nel documento.
- Secondo il documento 1, qual è stato “l’apporto degli Arabi” allo sviluppo della tradizione
pasticciera nel Sud Italia?
- Secondo te, per quale ragione la “generalizzazione” del termine “allergico” (vedi l’espressione
<sono allergico> riportata nel documento 2) può essere ritenuta impropria?
b) Con riferimento alla produzione di un testo, il candidato, utilizzando le conoscenze acquisite nel corso
degli studi, supponga di dover presentare agli operatori di un Laboratorio di Pasticceria una relazione
sintetica sul tema “Allergie, intolleranze e consumo dei prodotti dolciari e da forno”.
In particolare, il candidato:
- riferisca cosa si intende per “reazioni avverse al cibo” e chiarisca anche le differenze tra allergie e
intolleranze alimentari;
- prenda in esame una reazione allergica o un’intolleranza alimentare, precisandone le cause e i
sintomi;
- con riferimento alla reazione allergica o all’intolleranza scelta, riporti due consigli dietetici su come
sostituire l’alimento o l’ingrediente non tollerato, dandone la motivazione.

Pag. 3/3

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: IPPD – SERVIZI PER L’ENOGASTRONOMIA E L’OSPITALITA’ ALBERGHIERA
ARTICOLAZIONE ENOGASTRONOMIA
OPZIONE PRODOTTI DOLCIARI ARTIGIANALI ED INDUSTRIALI
Tema di: SCIENZA E CULTURA DELL’ALIMENTAZIONE, ANALISI E CONTROLLI
MICROBIOLOGICI DEI PRODOTTI ALIMENTARI e
LABORATORIO DI SERVIZI ENOGASTRONOMICI – Settore Pasticceria
c) Con riferimento alla padronanza delle conoscenze fondamentali e delle competenze tecnico –
professionali conseguite, il candidato supponga di essere un OSA (Operatore Settore Alimentare) e di
dover predisporre dei prodotti di pasticceria per 40 invitati per un 25° anniversario di matrimonio, con
ricorrenza nella stagione primaverile. Alla conferma dell’invito due ospiti comunicano di essere
intolleranti al lattosio e tre che sono allergici alle nocciole e ad altra frutta secca a guscio.
Il candidato riporti le scelte e gli interventi che dovranno essere messi in atto:
- elenchi almeno due prodotti dolciari che vanno esclusi dal servizio agli invitati con il profilo di
allergia o intolleranza sopra riferito, dandone adeguata motivazione;
- indichi, in maniera motivata, quali misure preventive sia necessario adottare per evitare eventuali
contaminazioni nella preparazione dei prodotti dolciari per gli invitati di cui sopra.
d) Il candidato concluda con una proposta di decorazione di un dessert, precisando solamente gli
ingredienti e le attrezzature che intende utilizzare.
Per i punti c) e d) è data facoltà al candidato di fare riferimento a esperienze condotte nel Laboratorio del
proprio Istituto o maturate anche nell’ambito dei percorsi per le competenze trasversali e per l’orientamento.

____________________________
Durata massima della prova – prima parte: 4 ore.
La prova si compone di due parti. La prima è riportata nel presente documento ed è predisposta dal MIUR mentre la seconda è
predisposta dalla Commissione d’esame in coerenza con le specificità del Piano dell’offerta formativa dell’istituzione scolastica e
della dotazione tecnologica e laboratoriale d’istituto.
È consentito l’uso di manuali tecnici e di calcolatrici scientifiche e/o grafiche purché non siano dotate di capacità di calcolo simbolico
(O.M. n. 205 Art. 17 comma 9).
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

