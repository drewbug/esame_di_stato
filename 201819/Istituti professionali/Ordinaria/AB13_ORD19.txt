Pag. 1/3

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: IPEN – SERVIZI PER L’ENOGASTRONOMIA E L’OSPITALITA’ ALBERGHIERA
ARTICOLAZIONE ENOGASTRONOMIA
Tema di: LABORATORIO DI SERVIZI ENOGASTRONOMICI – SETTORE CUCINA e
SCIENZA E CULTURA DELL'ALIMENTAZIONE

L’alimentazione: il cliente e le sue esigenze
Documento
“L’alimentazione negli adulti”
[…]
Obiettivi di salute
[…] è importante sottolineare che non esiste una dieta miracolosa capace di prevenire tutte le malattie e
soprattutto non è possibile creare un regime alimentare che possa andare bene per tutti. È infatti
impensabile proporre la stessa dieta a un ragazzo di 20 anni, a un impiegato che trascorre le sue giornate in
ufficio e a un atleta professionista; inoltre, nel corso dell'età adulta, si presentano anche situazioni che
richiedono un aggiustamento delle dosi e delle composizioni del menù, come ad esempio la gravidanza.
Gravidanza e allattamento
Gravidanza e allattamento sono due fasi della vita nelle quali la donna adulta ha esigenze nutrizionali davvero
particolari, che devono soddisfare anche i bisogni del bambino - anche se questo non significa che si debba
mangiare per due! Nei nove mesi dell'attesa è importante per esempio aumentare le proteine (ma non troppo),
non eccedere con gli zuccheri, evitare alcol e prodotti animali crudi o poco cotti e assumere quantità
sufficienti di ferro, calcio e folati. Queste regole sono importanti anche durante l'allattamento; gli alimenti
vegetali devono mantenere un ruolo di primo piano a eccezione di quelli che possono dare un cattivo sapore
al latte materno come, ad esempio, la cipolla, l'aglio o i cavoli.
Sport
Gli sportivi devono invece garantire all'organismo il carburante necessario per affrontare l'allenamento ma
non devono appesantirsi per non penalizzare la propria performance sportiva. Via libera ai carboidrati di
pasta, pane, riso (tutti preferibilmente integrali). Via libera agli zuccheri semplici, ma solo se si prevede
uno sforzo di breve durata. Non sono indicati, per esempio, per una partita di calcio in cui si corre per 90
minuti. Le proteine sono fondamentali per mantenere e riformare la massa muscolare che si usura durante
un'attività fisica, e anche i grassi possono essere aumentati, ma solo dietro attente valutazioni del nutrizionista.
Attenzione anche ai liquidi, che devono essere reintegrati dopo l'attività fisica e servono anche a ripristinare i
sali minerali persi durante l'esercizio.
[…]
Composizione calorica e nutrienti
Quali sono i numeri della buona tavola? Quante calorie servono per raggiungere questi obiettivi? La società
italiana di nutrizione umana (SINU) si occupa di calcolare i LARN, i livelli di assunzione di riferimento di
nutrienti ed energia per la popolazione italiana. Per gli adulti maschi, ad esempio, le chilocalorie giornaliere
dovrebbero essere circa 2.300, mentre per le donne ne bastano meno di 2.000.
Ma anche in questo caso generalizzare troppo è un errore: il numero di calorie giornaliere varia di molto a
seconda dell'età, del sesso, della costituzione (peso e altezza) e dell'attività fisica svolta. Non è facile
controllare se ciò che mangiamo copre i propri fabbisogni. […]

Pag. 2/3

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: IPEN – SERVIZI PER L’ENOGASTRONOMIA E L’OSPITALITA’ ALBERGHIERA
ARTICOLAZIONE ENOGASTRONOMIA
Tema di: LABORATORIO DI SERVIZI ENOGASTRONOMICI – SETTORE CUCINA e
SCIENZA E CULTURA DELL'ALIMENTAZIONE
Menù e porzioni
[…] non è sempre semplice seguire i consigli degli esperti nella vita di tutti i giorni. Viene da chiedersi per
esempio come si traduce in pratica la raccomandazione di consumare 5 porzioni di frutta e verdura in un
giorno. E come è possibile conoscere la composizione degli alimenti che mettiamo nel piatto. Il primo passo
è senza dubbio quello di leggere sempre con grande attenzione le etichette, preziosa fonte di informazioni
nutrizionali che ci permettono di capire cosa realmente stiamo mangiando. […]
(Fonte: L'alimentazione negli adulti – Airc, in:
www.airc.it/cancro/prevenzione.../alimentazione/.../lalimentazione-negli-adulti)

Il candidato ipotizzi di essere stato assunto in un rinomato ristorante della Regione di appartenenza. A
motivo della preparazione conseguita nell’Istituto Professionale frequentato, il Direttore del ristorante gli
assegna il compito di curare la predisposizione e la preparazione di piatti e menu per clienti con particolari
esigenze.
Al candidato si chiede di dar prova delle sue conoscenze e competenze, rispondendo ai quesiti e alle
consegne in tutti i punti successivi.
A) Con riferimento alla comprensione del testo introduttivo, utile a fornire informazioni e stimoli alla
riflessione, il candidato risponda alle seguenti questioni:
- Perché nel documento si sostiene che “non è possibile creare un regime alimentare che possa
andare bene per tutti”?
- Quali sono le raccomandazioni per l’alimentazione di una donna in gravidanza?
- Quali informazioni utili alla preparazione di un menu possono essere ritrovate sulle etichette dei
prodotti alimentari?
B) Con riferimento alla produzione di un testo, il candidato, utilizzando le conoscenze acquisite, riferisca
nozioni e informazioni che risultano fondamentali sia per la tutela del cliente con esigenze particolari,
sia per il corretto comportamento della <squadra di cucina> nella predisposizione delle pietanze.
In particolare:
- con riferimento alle “reazioni avverse al cibo” di tipo non tossico, chiarisca la differenza tra allergie
e intolleranze alimentari, anche con esempi,
- approfondisca la tematica, esaminando una tipologia di intolleranza o il caso della celiachia.

Pag. 3/3

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: IPEN – SERVIZI PER L’ENOGASTRONOMIA E L’OSPITALITA’ ALBERGHIERA
ARTICOLAZIONE ENOGASTRONOMIA
Tema di: LABORATORIO DI SERVIZI ENOGASTRONOMICI – SETTORE CUCINA e
SCIENZA E CULTURA DELL'ALIMENTAZIONE
C) Con riferimento alla padronanza delle conoscenze fondamentali e delle competenze tecnico –
professionali conseguite, il candidato ipotizzi di dover predisporre un menu tipico di una regione
italiana e di doverlo adattare alle esigenze di alcuni clienti, come di seguito riferito:
- predisponga, in maniera motivata, un menu nutrizionalmente equilibrato (primo piatto, secondo
piatto con contorno, dessert) per una comitiva di anziani, tra i quali quattro sono affetti da celiachia;
- dia le indicazioni necessarie alla <squadra di cucina> su quali misure debbano essere adottate per
la preparazione di piatti per soggetti celiaci;
- identifichi, all’interno del menu proposto, anche la presenza di almeno due dei più comuni allergeni.

D) Gli operatori nel settore della ristorazione esprimono un’attenzione sempre maggiore per l’impiego di
prodotti stagionali o a km zero.
Il candidato illustri, anche con un esempio, i vantaggi che possono derivare dall’utilizzo di prodotti di
questo tipo.

Per il punto c) e d) è data facoltà al candidato di fare riferimento a esperienze condotte nel laboratorio del
proprio Istituto o maturate anche nell’ambito dei percorsi per le competenze trasversali e per l’orientamento.

____________________________
Durata massima della prova – prima parte: 4 ore.
La prova si compone di due parti. La prima è riportata nel presente documento ed è predisposta dal MIUR mentre la seconda è
predisposta dalla Commissione d’esame in coerenza con le specificità del Piano dell’offerta formativa dell’istituzione scolastica e
della dotazione tecnologica e laboratoriale d’istituto.
È consentito l’uso di manuali tecnici e di calcolatrici scientifiche e/o grafiche purché non siano dotate di capacità di calcolo
simbolico (O.M. n. 205 Art. 17 comma 9).
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

