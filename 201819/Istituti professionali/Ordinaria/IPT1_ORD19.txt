Pag. 1/1

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: IPT1 – SERVIZI PER L'ENOGASTRONOMIA E L'OSPITALITA' ALBERGHIERA
ARTICOLAZIONE ENOGASTRONOMIA
Tema di: SCIENZA E CULTURA DELL'ALIMENTAZIONE
STILI DI VITA SANI IN AZIENDA
Da una ricerca sulla salute dei dipendenti statunitensi effettuata dall’Organizzazione non governativa
americana National Group Report, è emerso che un lavoratore adulto e in salute si assenta circa 3
giorni l’anno a causa di influenze e malanni di stagione, mentre un individuo sovrappeso rimane in
malattia mediamente da 5 a 13 giorni l’anno.
Consapevoli del fatto che uno stile di vita sano, comprendente corretta alimentazione ed attività fisica,
è fondamentale per mantenersi in buona salute, ormai sono sempre di più le imprese che puntano sulla
salute dei dipendenti tramite mense bio, nutrizionisti e attività sportive in palestre convenzionate o
addirittura interne all’azienda stessa. Avere dipendenti sani è utile non solo alla singola persona, ma
anche all’intera ditta in quanto si riducono le assenze per malattia ed aumenta la produttività.
Nella città di Trento la direzione di un’impresa di progettazione elettronica con 60 dipendenti decide
di promuovere tra i propri lavoratori uno stile di vita sano. Si stabilisce, quindi, di stipulare una
convenzione con una palestra situata a poca distanza dalla sede dell’azienda, in modo che l’impiegato
possa, ad un prezzo molto conveniente, svolgere attività fisica seguito da un personal trainer per tre
volte a settimana. Si decide, inoltre, di costruire una mensa aziendale il cui punto cardine sia fornire
cibo sano, sostenibile e locale. Il pranzo avrà un apporto calorico adeguato alle esigenze nutrizionali
di una persona adulta e nella preparazione dei piatti si cercherà di rispettare la stagionalità dei prodotti
e la filiera corta.
Nel mese di giugno viene organizzata una riunione con tutti i dipendenti per la presentazione del
progetto.
Per l’occasione il candidato dovrà preparare un opuscolo da distribuire ai dipendenti sul quale siano
riportate:
- le indicazioni riguardanti le caratteristiche di una dieta equilibrata per una persona adulta;
- l’importanza di svolgere un’attività fisica regolare e le possibili malattie legate a uno stile di vita
sbagliato;
- cosa si intende per obesità e come si può stabilire se una persona si trova in una condizione di
sovrappeso. Descrivere come viene classificata l’obesità in base alla localizzazione del grasso e
quali sono le possibili conseguenze sulla salute;
- dare indicazioni dietetiche per contrastare lo stato di obesità.
Il candidato dovrà, inoltre, elaborare un menu, che rispecchi i canoni del progetto aziendale, per il
pranzo organizzato a conclusione della riunione.
____________________________
Durata massima della prova – prima parte: 4 ore.
La prova si compone di due parti. La prima è riportata nel presente documento ed è predisposta dal MIUR mentre la seconda è
predisposta dalla Commissione d’esame in coerenza con le specificità del Piano dell’offerta formativa dell’istituzione scolastica e
della dotazione tecnologica e laboratoriale d’istituto.
È consentito l’uso di manuali tecnici e prontuari.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

