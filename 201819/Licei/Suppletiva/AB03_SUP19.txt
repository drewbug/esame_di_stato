Pag. 1/2

Sessione suppletiva 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: LI12, EA08 - SCIENZE UMANE - OPZIONE ECONOMICO SOCIALE
Tema di: DIRITTO ED ECONOMIA POLITICA e SCIENZE UMANE
Titolo: Europa e Stati Nazione, un rapporto controverso
PRIMA PARTE
L'Europa, grande conquista politico-economico-culturale dal 1957 in poi, oggi attraversa una fase di crisi
strutturale che ne mina alla base le fondamenta anche morali e ne mette in discussione perfino la stessa
legittimazione come organizzazione sovranazionale, punto di riferimento irrinunciabile di ogni Paese che
ne faccia parte. Di contro e complementarmente a questo processo di sfilacciamento dell'unitarietà del
tessuto europeo si pone, sempre più incisivo, il risorgere dell'idea degli stati nazione, alcuni settori dei quali
reclamano a gran voce un ben maggiore spazio della sovranità degli organismi dei singoli Paesi, a
svantaggio dell'azione degli organismi comunitari.
Il candidato, sulla base delle sue conoscenze ed anche con riferimenti ai documenti allegati, esprima le sue
riflessioni sulle difficoltà attraversate dal concetto stesso di Europa, soffermandosi sugli attuali processi di
integrazione o di conflitto tra Unione Europea e Stati membri.
Documento 1
Era sembrato impossibile che i leader europei potessero celebrare in maniera serena e unitaria il
sessantesimo anniversario della Dichiarazione di Roma il 25 marzo 2017. Troppe erano le fratture e le
divisioni che si erano accumulate negli anni precedenti, e le tensioni intorno al baricentro creato dalla
cancelliera Merkel e dai vertici delle istituzioni comuni, Consiglio europeo e Commissione. Numerose le
ragioni, vere o strumentali, per riflettere un'immagine di smarrimento complessivo delle classi dirigenti
europee. Dai rapporti con la Russia alla solidarietà tra europei nell'accoglienza dei migranti, dalle questioni
economiche alle prospettive complessive per l'Unione europea. Su tutto, l'ombra della Brexit, il simbolo
forse più eloquente di un disorientamento complessivo.
Marco PIANTINI, La parabola d'Europa. I trent'anni dopo la caduta del Muro tra conquiste e difficoltà,
Donzelli editore, Roma, 2019, pag. 179

Documento 2
Se andate all'indirizzo web european-republic.eu, avrete un'idea di come potrebbe apparire la nuova
rivoluzione cosmopolita dal basso. I rivoluzionari in questione ritengono che le persone vogliano l'Europa,
ma non l'Unione Europea che esiste oggi. Dal loro punto di vista, la patria ha poco a che fare con la
nazionalità scritta sul passaporto di ognuno, mentre ha a che fare con il luogo in cui la persona vive al
momento. La nazione stessa è dunque l'ostacolo centrale che ci separa da una Europa davvero unita.
Il sito web della Repubblica Europea […] è uno delle migliaia di tentativi di creare una piattaforma politica
che sia allo stesso tempo anti-status quo e pro-Ue. Non è una nuova versione del vecchio sogno federalista,
ma un tentativo di immaginare l'Unione Europea come una democrazia e non, invece, come una tecnocrazia
guidata da alcuni burattinai. La speranza di questi repubblicani europei è di mobilitare l'energia politica
della gioventù filoeuropea e di avviare un movimento paneuropeo
Ivan KRASTEV, Gli ultimi giorni dell’Unione. Sulla disintegrazione europea, LUISS University Press,
Roma, 2019, pag. 95-96.

Pag. 2/2

Sessione suppletiva 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: LI12, EA08 - SCIENZE UMANE - OPZIONE ECONOMICO SOCIALE
Tema di: DIRITTO ED ECONOMIA POLITICA e SCIENZE UMANE

SECONDA PARTE
Il candidato sviluppi due tra i seguenti quesiti:
1. Quali sono gli organismi istituzionali dell’Unione Europea e quali sono i loro compiti?
2. Quali sono le politiche formative dell’Unione Europea a favore dei giovani?
3. Quale è l’impatto sociale e culturale dei movimenti migratori sull’attuale contesto europeo?
4. Come l’Unione ha contribuito a creare un’idea di cittadinanza europea?

____________________________
Durata massima della prova: 6 ore.
È consentito l’uso del vocabolario di italiano.
È consentito l’uso dei seguenti sussidi: Costituzione Italiana; Codice Civile e leggi complementari non commentati.
È consentito l’uso del vocabolario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla lettura del tema.

