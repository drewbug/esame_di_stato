Pag. 1/2

Sessione suppletiva 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: LI11 – SCIENZE UMANE
Tema di: SCIENZE UMANE
Titolo: L’inclusione nella società complessa
PRIMA PARTE
La promozione e lo sviluppo di una società inclusiva e solidale sono considerati da Maura Striano una
questione di interesse educativo. Raggiungere un generale e migliore livello di apprendimento, nell’ambito
del quale tutti possano sviluppare al massimo il proprio potenziale e partecipare in modo attivo e
responsabile alla vita sociale, è lo scopo dell’inclusione. Pasquale Moliterni, dal canto suo, pone
l’attenzione sulla comunità sociale come luogo di inclusione.
Il candidato, avvalendosi anche della lettura e analisi dei documenti riportati, illustri la prospettiva culturale,
sociale ed educativa dell’inclusione ed esponga le proprie riflessioni, valutando se questa sia una sfida
possibile.
Documento 1
Il tema dell’inclusione, così come viene declinato ed esplorato nei documenti internazionali, rappresenta
un problema di significativo interesse pedagogico per una serie di implicazioni.
[…]
Si tratta, in sintesi, da un lato di fare acquisire conoscenze, sviluppare abilità e competenze, dall’altro di
innalzare livelli di consapevolezza critica e di impegno sociale, di investire sull’autonomia dei soggetti in
condizione di disagio e di esclusione per favorire la loro attiva e responsabile partecipazione ai progetti di
inclusione in cui sono coinvolti, di lavorare sulle culture che connotano determinati contesti per diffondere
nuovi paradigmi culturali, fondati sull’impegno e sulla responsabilità per la tutela e il sostegno delle fasce
deboli, sul rispetto e sulla valorizzazione della diversità, sulla partecipazione attiva di tutti e di ciascuno
allo sviluppo di una società più accessibile, equa, riflessiva e solidale.
Maura STRIANO, L’inclusione sociale come problema pedagogico e come emergenza educativa, in Maura Striano
(a cura di), Pratiche educative per l’inclusione sociale, Franco Angeli ed., Milano, 2010, pag. 7-8

Documento 2
L’inclusione costituisce, dunque, un’etica anteriore, volta alla costruzione di una convivenza delle diversità
e di strategie integrative delle stesse diversità, attraverso comportamenti di tolleranza e di inclusione attiva,
di accoglienza e di attenzione reciproca, di mutualità e di positive contaminazioni culturali. L’inclusione
va quindi proiettata verso l’integrazione solidale in un contesto in cui ciascuno, pur con tutte le difficoltà
di un costante e reciproco impegno, sappia stare nella città e nella comunità e sappia apprezzare e
valorizzare gli aspetti positivi l’un dell’altro, dando il suo contributo di cittadinanza. Il cittadino è l’abitante
e il costruttore della città, una città per tutti, luogo ad alto tasso di significatività personale e sociale. Può
sembrare un’utopia, ma certamente costituisce una sfida per l’educazione e la politica, un impegno
formativo ed educativo orientato allo sviluppo del processo di umanizzazione in cui persone e popoli, nelle
loro peculiarità esperenziali e culturali, siano considerati fortemente interconnessi.
Pasquale MOLITERNI, Educazione alla pace e alla cittadinanza e cultura inclusiva, in “Annali online
della Didattica e della Formazione Docente” vol.8, n12/2016, pag. 212

Pag. 2/2

Sessione suppletiva 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: LI11 – SCIENZE UMANE
Tema di: SCIENZE UMANE

SECONDA PARTE
Il candidato risponda a due dei seguenti quesiti:
1. Come gli stereotipi e i pregiudizi influenzano l’identità sociale?
2. Quali sono i servizi che il privato Sociale eroga per favorire l’inclusione?
3. Quali sono gli strumenti a disposizione della scuola per favorire l’inclusione?
4. Quali sono le caratteristiche essenziali del metodo Montessori?

___________________________
Durata massima della prova: 6 ore.
È consentito l’uso del vocabolario di italiano.
È consentito l’uso del vocabolario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla lettura del tema.

