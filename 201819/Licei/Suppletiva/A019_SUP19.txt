Pag. 1/2

Sessione suppletiva 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: LIB6 - ARTI FIGURATIVE (ARTE DEL GRAFICO-PITTORICO)
Tema di: DISCIPLINE PITTORICHE

Cento anni di Bauhaus: l’attualità di un’idea.
Il Bauhaus fu un’idea, e io credo che le cause dell’enorme influenza che esso esercitò su tutte le scuole
progressiste nel mondo debbano essere ricercate appunto nel fatto che esso fu un’idea. Una tale risonanza
non può essere conseguita con l’organizzazione né con la propaganda. Solo un’idea ha la forza di
diffondersi così ampiamente.
L. Mies van der Rohe
Così Mies van der Rohe descrisse il Bauhaus: un’idea di scuola che sopravvisse alla scuola stessa quando
questa, con l’avvento del nazismo, dovette chiudere i battenti dopo soli 14 anni di attività dalla sua
fondazione a Weimar nel 1919 per opera di Walter Gropius.
Der Austausch (lo scambio) è la parola chiave che non solo dà il titolo alla rivista degli studenti della
scuola che apparve poco dopo l’inaugurazione del Bauhaus (una pubblicazione che ebbe vita breve: solo
3 numeri) ma anche dell’attualità di questa idea di scuola. Innovativo era il metodo di insegnamento basato
sull’interdisciplinarità, lo scambio, la contaminazione tra le diverse discipline artistiche impartite (pittura,
scultura, artigianato, fotografia, teatro, grafica). Gli stessi artisti-insegnanti della scuola, come Klee e
Kandinsky, credevano fermamente in una pluridisciplinarità nell’insegnamento (ad esempio Klee
affiancava alla sua attività di pittore quella di poeta, scrittore e musicista) come modo per ampliare lo
sguardo sul mondo, per sperimentare le proprie potenzialità e immaginarne le estensioni, per provare
tramite un sapere teorico/pratico a metterle in pratica individualmente o all’interno della collettività dei
laboratori.
La forza di quest’idea risiede anche nella dimensione comunitaria del Bauhaus come scuola-laboratorio
in cui la progettazione avviene per condivisione; l’attualità di questa pratica di condivisione si ritrova oggi
in qualche misura anche nelle piattaforme social, dove si mettono in comune e si scambiano idee e
progetti. La collaborazione tra diversi esperti e allievi è fondamentale per la formazione di una comunità
di apprendimento, un laboratorio di dialettica tra diversi saperi e produttività; questo è uno tra i lasciti più
importanti degli ideali del Bauhaus.
Partendo da queste riflessioni e traendo ispirazione anche da artisti, opere o movimenti artistici a lui
congeniali, il candidato delinei un proprio progetto in cui elabori e sperimenti suggestioni provenienti da
altre discipline artistiche.
Sulla base delle metodologie progettuali e laboratoriali proprie dell’indirizzo di studi frequentato e in
coerenza con il suo percorso artistico, il candidato scelga il linguaggio espressivo a lui più congeniale e
progetti un’opera grafico-pittorica illustrandone il percorso ideativo. In fase progettuale il candidato
definirà, liberamente, le dimensioni dell’opera proposta ed eventualmente il contesto nel quale essa
dovrebbe essere collocata.

Pag. 2/2

Sessione suppletiva 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: LIB6 - ARTI FIGURATIVE (ARTE DEL GRAFICO-PITTORICO)
Tema di: DISCIPLINE PITTORICHE

Si richiedono i seguenti elaborati:
• schizzi preliminari e bozzetti con annotazioni;
• progetto esecutivo con misure dell’opera ed eventuali tavole di ambientazione;
• opera originale 1:1 o particolare dell’opera in scala eseguito con tecnica libera;
• relazione illustrativa puntuale e motivata sulle scelte di progetto, con specifiche tecniche e descrizione
delle peculiarità dell’opera e, eventualmente, del luogo prescelto per accoglierla.

____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo se la
prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e dei
materiali cartacei disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

