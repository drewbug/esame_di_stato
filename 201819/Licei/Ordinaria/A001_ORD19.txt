Pag. 1/2

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: LI11 – SCIENZE UMANE
Tema di: SCIENZE UMANE
Titolo: Deprivazione culturale, ruolo della scuola e nuove emergenze educative

PRIMA PARTE
La relazione fra condizioni socioculturali e rendimento scolastico ha impegnato la riflessione
psicopedagogica nel corso del Novecento. Le ricerche effettuate hanno messo in evidenza come il
contesto culturale di nascita possa influire sul successo scolastico. Il libro “Lettera a una professoressa”,
scritto dai ragazzi della scuola di Barbiana, rappresenta un atto di accusa contro una scuola che non è per
tutti ma solo per coloro che, per appartenenza di classe, possiedono gli strumenti linguistici e culturali
necessari alla sua frequenza. Nel documento tratto dal libro “Storia della Scuola”, si fa riferimento agli
anni dell’entrata in vigore della legge sulla scuola media unica che intendeva dare una risposta al grave
problema dell’abbandono scolastico e consentire il superamento del destino sociale correlato alla classe di
appartenenza.
Il candidato, avvalendosi anche della lettura e analisi dei documenti riportati, illustri il ruolo della scuola
per favorire il superamento dello svantaggio culturale soffermandosi, in particolare, sulle emergenze
educative attuali.

Documento 1
Voi dite che Pierino del dottore scrive bene. Per forza, parla come voi. Appartiene alla ditta. Invece la
lingua che parla e scrive Gianni è quella del suo babbo. Quando Gianni era piccino chiamava la radio
lalla. E il babbo serio: «Non si dice lalla, si dice aradio». Ora, se è possibile, è bene che Gianni impari a
dire anche radio. La vostra lingua potrebbe fargli comodo. Ma intanto non potete cacciarlo dalla scuola.
«Tutti i cittadini sono eguali senza distinzione di lingua». L’ha detto la Costituzione pensando a lui.
Ma voi avete più in onore la grammatica che la Costituzione. E Gianni non è più tornato neanche da noi.
Noi non ce ne diamo pace. Lo seguiamo di lontano. S’è saputo che non va più in chiesa, né alla sezione di
nessun partito. Va in officina e spazza. Nelle ore libere segue le mode come un burattino obbediente. Il
sabato a ballare, la domenica allo stadio. Voi di lui non sapete neanche che esiste. Così è stato il nostro
primo incontro con voi. Attraverso i ragazzi che non volete. L’abbiamo visto anche noi che con loro la
scuola diventa più difficile. Qualche volta viene la tentazione di levarseli di torno. Ma se si perde loro, la
scuola non è più scuola. È un ospedale che cura i sani e respinge i malati. Diventa uno strumento di
differenziazione sempre più irrimediabile. E voi ve la sentite di fare questa parte nel mondo? Allora
richiamateli, insistete, ricominciate tutto da capo all’infinito a costo di passar da pazzi. Meglio passar da
pazzi che essere strumento di razzismo.
Scuola di Barbiana, Lettera a una professoressa, Libreria Editrice Fiorentina, Firenze 1976, p. 19-20

Pag. 2/2

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: LI11 – SCIENZE UMANE
Tema di: SCIENZE UMANE
Documento 2
Nel 1961 - 1962 il 79,1 per cento dei ragazzi che, conseguita la licenza elementare, proseguivano gli
studi, si trovava di fronte al cosiddetto “doppio binario”: da una parte la scuola d’avviamento
professionale senza ulteriori sbocchi, dall’altra un severo esame di ammissione alla scuola media
triennale con il latino, aperta a tutte le successive scuole secondarie. Il destino scolastico di ricchi e
poveri, di ragazzi di città e di campagna veniva deciso al termine della scuola elementare, a un’età molto
precoce (10 – 11 anni) e, quel che è peggio, non in base ai meriti di ciascuno ma di fatto per la sua
collocazione sociale. L’idea di una scuola media unica nasceva non già da una modellistica scolastica o
da un’impostazione pedagogica, ma investiva le finalità stesse dell’intero sistema scolastico e il suo ruolo
sociale. L’art. 34 della Costituzione aveva dato in proposito un’indicazione chiara: «L’istruzione
inferiore, impartita per almeno otto anni, è obbligatoria e gratuita». Di qui la necessità di fornire a tutti i
giovani una formazione di base in grado di colmare gli svantaggi iniziali legati all’estrazione sociale o
alla deprivazione culturale; di sollevare il “tetto troppo basso” delle conoscenze comuni e delle abilità
indispensabili per vivere una società moderna; di garantire una crescita fondata sull’uguaglianza dei punti
di partenza e sulla pluralità degli approdi cui ciascuno poteva legittimamente aspirare; di assicurare un
processo educativo a misura di adolescente, volto a potenziare le sue capacità conoscitive e critiche, a
dotarlo della strumentazione necessaria per compiere le successive scelte di studio e di lavoro.
Saverio SANTAMAITA, Storia della scuola, Pearson Italia, Milano -Torino, 2010, p. 141 - 142

SECONDA PARTE
Il candidato risponda a due dei seguenti quesiti:
1. Quali sono le caratteristiche e le differenze esistenti tra metodi competitivi e collaborativi?
2. Esiste una relazione tra scuola e mobilità sociale?
3. Che cosa si intende con l’espressione “dispersione scolastica”?
4. Come si è modificato il linguaggio con l’utilizzo del “social network”?

___________________________
Durata massima della prova: 6 ore.
È consentito l’uso del vocabolario di italiano.
È consentito l’uso del vocabolario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla lettura del tema.

