Pag. 1/3

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: LI07 – AUDIOVISIVO E MULTIMEDIALE
Tema di: DISCIPLINE AUDIOVISIVE E MULTIMEDIALI

LA LUNA

Buzz Aldrin nella foto scattata da Neil Armstrong il 20/07/1969 e la prima impronta umana sul suolo lunare.

Quest’anno si celebra l’anniversario dello sbarco sulla Luna della Missione NASA Apollo 11,
avvenuto il 20 luglio del 1969.
La luna ha sempre esercitato sull’uomo un enorme fascino, ne ha stimolato l’immaginazione e la
creatività; al nostro satellite sono state dedicate molte opere artistiche e fiumi di inchiostro sono stati
versati per decantare questo pallido, argenteo lume notturno.
La luna è stata osservata, analizzata e studiata, amata, odiata, temuta e venerata; essa è simbolo della
femminilità ma anche della caducità, del perpetuo rinnovamento, della morte e della rinascita.
Ancora oggi, nonostante le missioni spaziali, essa rimane avvolta da un’aura di mistero e
fascinazione.
Il tema del viaggio fantastico sulla luna è ricorrente nella letteratura, da “La storia vera” di Luciano
di Samosata all’“Orlando Furioso” ai romanzi di Giulio Verne. Georges Meliés, tra i pionieri del
cinema, con il suo “Le Voyage dans la lune” del 1902 le dedicò un film che si è sedimentato
nell’immaginario collettivo perché propone il tema del viaggio verso mondi sconosciuti e perché
riesce con i suoi trucchi cinematografici ad umanizzare la superficie lunare dandole un vero e proprio
volto.

Pag. 2/3

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca

Anche Giacomo Leopardi, nel componimento “Alla luna”, la umanizza e la avvicina, dandole del tu
e dedicandole una poesia come fosse la donna amata.
Alla luna
O graziosa luna, io mi rammento
Che, or volge l’anno, sovra questo colle
Io venia pien d’angoscia a rimirarti:
E tu pendevi allor su quella selva
Siccome or fai, che tutta la rischiari.
Ma nebuloso e tremulo dal pianto
Che mi sorgea sul ciglio, alle mie luci
Il tuo volto apparia, che travagliosa
Era mia vita: ed è, né cangia stile
O mia diletta luna. E pur mi giova
La ricordanza, e il noverar l’etate
Del mio dolore. Oh come grato occorre
Nel tempo giovanil, quando ancor lungo
La speme e breve ha la memoria il corso
Il rimembrar delle passate cose,
Ancor che triste, e che l’affanno duri!
In un altro componimento di Leopardi, “Canto notturno di un pastore errante dell’Asia”, la luna
diventa entità divina alla quale rivolgere le eterne domande sull’essere umano. La sua silenziosità
allude alla quiete del paesaggio naturale, ma, ancor di più, rappresenta la sua volontà di tacere sui
misteri dell'esistenza.
Questa stessa atmosfera di silenzio si trova in alcune opere pittoriche di René Magritte, in cui il
soggetto è proprio la luna.

Pag. 3/3

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca

René Magritte, Il maestro di scuola, 1955

René Magritte, L’abito da sera, 1954

L’uomo ha spesso espresso il desiderio di raggiungere la luna, ma ogni volta che egli pensa di “averla
tra le mani”, di averne svelato il mistero, in realtà si accorge che non la possiede affatto; e così torna
a rappresentarla per poterla ammirare, celebrare, possedere.
Alla luce delle riflessioni fin qui esposte, sulla base dei documenti forniti e di altri riferimenti artistici
e scientifici a lui noti, il candidato progetti un’opera audiovisiva capace di celebrare in modo originale
la ricorrenza dell’allunaggio. Il video verrà proiettato all’interno dei planetari e dei musei che
aderiranno agli eventi organizzati per ricordare questo anniversario.
N.B.: Qualora la commissione lo ritenga opportuno, potrà a sua discrezione fornire a tutti gli studenti
materiali iconografici utili allo svolgimento della prova, scaricandoli da internet prima dell’inizio
della prova stessa.
Sono richiesti:
 Titolo;
 Stesura del soggetto;
 Sceneggiatura;
 Schizzi preliminari e bozzetti;
 Storyboard;
 Realizzazione di un prototipo di una parte significativa del progetto;
 Relazione illustrativa puntuale e motivata sulle scelte di progetto.
____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo
se la prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e
dei materiali cartacei disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

