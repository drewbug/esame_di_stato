Pag. 1/1

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: LIB9 - DESIGN ARTE DELL'ARREDAMENTO E DEL LEGNO
Tema di: DISCIPLINE PROGETTUALI DESIGN (ARREDAMENTO E LEGNO)

Un vecchio stabilimento industriale, risalente ai primi anni del secolo passato, circondato da
un’ampia area verde pianeggiante, è stato recuperato e ristrutturato come residenza alberghiera
ricavando una serie di mini-appartamenti: l’ingresso e l’unica fonte di luce naturale di ogni unità
abitativa sono costituiti da una grande vetrata mobile che si apre su un piccolo giardino di pertinenza
esclusiva. Lo spazio interno di circa 30 m2 si sviluppa in altezza per 6 m.
La zona notte dovrà essere realizzata in un soppalco raggiungibile attraverso una scala, mentre al
piano di ingresso si troverà - oltre ai servizi igienici - un salotto-tinello con l’angolo cottura.
Rispetto dell’ambiente, funzionalità salva-spazio, uso di materiali appropriati dovranno essere gli
elementi fondamentali che caratterizzeranno gli arredi, compresa la scala.
La/Il candidata/o, sulla base delle metodologie progettuali e laboratoriali proprie dell’indirizzo di
studi frequentato e delle esperienze effettuate, ipotizzi soluzioni complessive per le zone giorno e
notte, concentri poi la sua attenzione su un importante elemento di arredo proponendo tutte le fasi
per la sua realizzazione, ponendo particolare attenzione ai materiali prescelti ed all’armonia
cromatica.

Si chiedono i seguenti elaborati:
- schizzi preliminari e bozzetti
- restituzione tecnico-grafica con annotazioni e campionature finalizzate al progetto
- progetto esecutivo con tavole di ambientazione
- eventuale realizzazione di un modello o del prototipo di un elemento significativo
- relazione illustrativa puntuale e motivata sulle scelte di progetto.

___________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo
se la prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e dei
materiali cartacei disponibili nella istituzione scolastica.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

