Pag. 1/1

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: LIA9 - DESIGN ARTE DEI METALLI, DELL'OREFICERIA E DEL CORALLO
Tema di: DISCIPLINE PROGETTUALI DESIGN (METALLI, OREFICERIA E CORALLO)

Architetto, pittore, scultore, scenografo, anatomista, musicista, ricercatore, pensatore, progettista,
inventore, Leonardo da Vinci - di cui si ricorda quest’anno il cinquecentesimo anniversario dalla
scomparsa - fu il più eclettico interprete e genio del Rinascimento, ma oggi potremmo considerarlo anche
precursore dell’Industrial Design, pertanto, nell’organizzazione del concorso rivolto ai Licei Artistici e
dedicato al New Design dal MIUR, si pensa di ispirare alle opere dell’artista trofei, medaglie e
oggettistica da assegnare ai vincitori ed ai partecipanti.
La/Il candidata/o immagini alternativamente la realizzazione di un trofeo, di una medaglia o di un gadget
e - sulla base delle metodologie progettuali e laboratoriali proprie dell’indirizzo di studi frequentato
nonché delle esperienze effettuate - avanzi una concreta proposta per la sua produzione; ove il corso
abbia contemplato esperienze di lavorazione del corallo, preveda inoltre l’utilizzo di questo prezioso
materiale.
Sono richiesti i seguenti elaborati:
- schizzi preliminari e bozzetti
- restituzione tecnico-grafica con annotazioni e campionature finalizzate al progetto
- progetto esecutivo corredato da tavole illustrative
- eventuale realizzazione di un modello o del prototipo di un elemento significativo
- relazione illustrativa puntuale e motivata sulle scelte di progetto.

___________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo
se la prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e dei
materiali cartacei disponibili nella istituzione scolastica.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

