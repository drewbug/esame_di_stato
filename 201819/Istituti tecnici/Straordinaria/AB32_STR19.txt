Pag. 1/3

Sessione straordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: ITCA - COSTRUZIONI, AMBIENTE E TERRITORIO
Tema di: PROGETTAZIONE, COSTRUZIONI E IMPIANTI e
GEOPEDOLOGIA, ECONOMIA ED ESTIMO
Il candidato svolga la prima parte della prova e risponda a due tra i quesiti proposti nella seconda parte.
PRIMA PARTE
In una azienda agricola estesa per 4,5 ha in un contesto paesaggistico-ambientale scandito da valli, colline,
specchi d’acqua e belvedere, insistono due edifici ormai obsoleti e fatiscenti. Il primo è un edificio di 360 m3
con regolare titolo edilizio a destinazione abitativa e che non riveste interesse architettonico. Il secondo
manufatto, un ricovero macchine e attrezzi di 1.400 m3, è ubicato nelle immediate vicinanze a poco più di
10 m dal primo.
Il proprietario, un imprenditore agricolo, desidera trasformare (con una demolizione e ricostruzione totale) i
due manufatti in una piccola struttura agrituristica a conduzione familiare. L’idea è quella di curare
armonicamente il comfort e la vocazione agricola e naturalistica del contesto, mettendo a disposizione
dell'ospite i seguenti servizi:
− alloggio
− ristorazione
− attività ricreative e culturali: escursioni a piedi e/o in bicicletta, visite al territorio limitrofo (borghi,
attrazioni particolari)
− parcheggio ombreggiato per le automobili degli ospiti
− un'area relax all’aperto, attrezzata con sedie, tavoli, sdraio, ombrelloni, prato-solarium (almeno 10 m2 per
ospite).
L’intervento prevede:
• La demolizione dell’edificio inizialmente destinato a ricovero attrezzi e la ricostruzione di una struttura con
almeno i seguenti spazi funzionali:
− area reception e accoglienza
− sala pranzo e colazione per max 14 posti (almeno 1,5 m2 per posto a sedere)
− cucina di almeno 12 m2 con annesso locale dispensa
− sala comune per intrattenimento degli ospiti (25÷30 m2)
− servizi igienici separati per il personale e per gli ospiti
− camere (nel numero e tipo a scelta del candidato) con relativi servizi igienici. Prevedere almeno una
camera accessibile ai diversamente abili.
Tutti gli spazi comuni dovranno soddisfare il requisito dell’accessibilità.
• La demolizione dell’edificio con regolare titolo edilizio a destinazione residenziale e ricostruzione per
l’abitazione del titolare. L'unità abitativa sarà composta almeno da: spazio soggiorno con angolo cottura
o cucina, due camere da letto di cui una matrimoniale e servizi igienici.

Pag. 2/3

Sessione straordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: ITCA - COSTRUZIONI, AMBIENTE E TERRITORIO
Tema di: PROGETTAZIONE, COSTRUZIONI E IMPIANTI e
GEOPEDOLOGIA, ECONOMIA ED ESTIMO
In questo contesto, il candidato ha la facoltà di sviluppare uno dei seguenti temi:
➢ Progetto della struttura ricettiva destinata agli ospiti.
➢ Progetto dell’abitazione del titolare.
È auspicabile che la realizzazione delle nuove strutture sia orientata alla sostenibilità e che consenta di
accostare il “nuovo” al “tradizionale” utilizzando forme e materiali delle più recenti tendenze ed evoluzioni
architettoniche.
Il candidato fissi a suo giudizio la conformazione del lotto, l’orientamento, l’eventuale dislivello ed ogni altro
dato da lui ritenuto necessario oppure utile per la redazione del progetto (tipo di struttura, tipo di copertura,
etc).
Si richiede al candidato di illustrare la propria soluzione progettuale con almeno i seguenti elaborati grafici:
− piante dei livelli ipotizzati nel progetto (in scala 1:100)
− una sezione significativa (in scala 1:100)
− un prospetto (in scala 1:100).
Gli elaborati dovranno comunque essere tali da consentire di leggere con chiarezza impianto distributivo e
schema strutturale.
Il candidato, con riferimento a una zona di sua conoscenza, assuma i dati necessari e opportuni per la
valutazione del fondo, comprensivo di terreni e fabbricati nello stato attuale e dopo la riconversione.

SECONDA PARTE
Dovranno essere sviluppati due dei seguenti quesiti, eventualmente avvalendosi delle conoscenze e
competenze maturate attraverso le esperienze formative extrascolastiche, qualora effettuate:
1) In riferimento alla soluzione progettuale proposta, il candidato elabori il computo metrico
dei lavori necessari all’esecuzione di almeno una parte dell’opera, specificando la sequenza
temporale dell’esecuzione delle varie categorie di lavori.
2) Il T.U. per l’edilizia definisce le differenze tra “interventi di restauro e di risanamento
conservativo” e “interventi di ristrutturazione edilizia”. Il candidato illustri il limite tra i due
diversi interventi, argomentando le differenze con esempi pratici.

Pag. 3/3

Sessione straordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: ITCA - COSTRUZIONI, AMBIENTE E TERRITORIO
Tema di: PROGETTAZIONE, COSTRUZIONI E IMPIANTI e
GEOPEDOLOGIA, ECONOMIA ED ESTIMO

3) Con riferimento al caso proposto nella prova, il candidato determini l’indennità da
corrispondere al proprietario del fondo confinante per costituire un’adeguata servitù di
passaggio. Quest’ultimo avrà una larghezza di 3 m e correrà per una lunghezza di 90 m lungo
un margine del fondo servente, costituito da un appezzamento di 1,5 ha destinato ad una
coltura a scelta del candidato.
4) Il candidato indichi come vengono distinte al Catasto dei fabbricati le unità immobiliari,
quali sono le categorie attuali e quali sono le unità di misura della consistenza, indicando
anche come questa sarà misurata in futuro.

___________________________
Durata massima della prova: 8 ore.
L’elaborato scritto-grafico potrà essere redatto a mano libera, con l’ausilio di righe e squadre, oppure con l’ausilio del CAD (o
programmi di grafica computerizzata equivalenti), ma comunque eseguito in scala.
È consentito anche l’utilizzo di software parametrici purché sia inibito l’impiego di eventuali librerie di “pacchetti” già predisposti per
i particolari costruttivi.
È consentito l’uso del manuale del geometra, di manuali tecnici, prontuari e di calcolatrici scientifiche e/o grafiche purché non siano
dotate di capacità di calcolo simbolico (O.M. n. 205 Art. 17 comma 9).
È consentito l’utilizzo delle “librerie” di arredo (che dovranno essere rese disponibili sui computer dalla Commissione prima della data
della prova di esame).
È interdetto l’uso di Internet e di qualunque supporto di dati digitali (chiavette usb, cd, dvd od altro).
Non è consentito lasciare l’istituto prima che siano trascorse 3 ore dalla dettatura del tema.

