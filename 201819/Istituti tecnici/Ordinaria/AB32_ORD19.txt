Pag. 1/3

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: ITCA - COSTRUZIONI, AMBIENTE E TERRITORIO
Tema di: PROGETTAZIONE, COSTRUZIONI E IMPIANTI e
GEOPEDOLOGIA, ECONOMIA ED ESTIMO
Il candidato svolga la prima parte della prova e risponda a due tra i quesiti proposti nella seconda parte.
PRIMA PARTE
Un lotto di proprietà privata è situato in un contesto particolarmente suggestivo, lontano da inquinamento
luminoso e nei pressi di un osservatorio astronomico. Nel sito insiste un manufatto a destinazione abitativa ad
un piano fuori terra, in pessimo stato di conservazione, con superficie lorda di circa 300 m2. (È data facoltà al
candidato di ampliare la superficie in funzione della soluzione distributiva adottata e in relazione a
considerazioni opportune).
Il proprietario, un astrofisico, intende trasformare il suo sito in una sorta di “giardino delle stelle” creando un
polo di attrazione turistica per gli appassionati di astronomia. Attraverso una ristrutturazione edilizia totale
(demolizione e ricostruzione), desidera realizzare una struttura turistico-ricettiva (in particolare un Bed &
Breakfast) che offra possibilità di avvicinare anche i non esperti all’astronomia.
L’idea-progetto è quella di favorire - ad esempio tramite finestre installate sul tetto o poste in combinazione
sia sul tetto che in verticale - la contemplazione della volta celeste. Ampie vetrate dovranno essere previste
anche nella sala comune per consentire alla struttura di dialogare con il paesaggio circostante.
Nella progettazione è auspicabile l’utilizzo di materiali ecologici.
Gli spazi da prevedere sono*:
 Ingresso/Reception
(L’ingresso può fungere anche da reception ed essere utilizzato come zona filtro tra la camera del titolare
e l’ambiente comune degli ospiti).
 Camera del titolare con bagno
(Il soggetto titolare dell’attività di B&B, ha l’obbligo di residenza e di domicilio nella struttura e deve
riservarsi una camera da letto con bagno all’interno della stessa).
 Sala comune (superficie minima: 14 m2) in cui è prevista una cucina per la somministrazione della prima
colazione
(Il B&B deve assicurare uno spazio condiviso in cui consumare la colazione ma non è richiesta una vera
e propria “sala colazioni”, bensì uno spazio in cui gli ospiti possano avere accesso alle bevande e agli
alimenti).
 N° 3 camere per un totale di 6÷8 posti letto
(Requisiti dimensionali minimi previsti dalle norme per le camere: camera da letto singola: 8 m2; camera
da letto doppia: 14 m2; camera da letto da più posti: + 6 m2 per ogni posto letto in più rispetto alla camera
doppia; camera da letto con 1 posto letto in più a castello: + 1 m2 o + 3 m3 rispetto alle camere
precedentemente elencate. Le dimensioni minime delle camere da letto sono al netto del bagno).
 N° 1 bagno per ogni camera
(Superficie minima del bagno ad uso esclusivo di una camera: 3 m2).

*

Nota: Per le superfici minime si è fatto riferimento alla normativa della Regione Lazio per le strutture ricettive extralberghiere:
Regolamento regionale n. 14 del 16 giugno 2017. Il candidato è libero di assumere i limiti normativi imposti dalla propria Regione.

Pag. 2/3

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: ITCA - COSTRUZIONI, AMBIENTE E TERRITORIO
Tema di: PROGETTAZIONE, COSTRUZIONI E IMPIANTI e
GEOPEDOLOGIA, ECONOMIA ED ESTIMO
Il candidato fissi a suo giudizio ogni altro dato da lui ritenuto necessario oppure utile per la redazione del
progetto.
Si richiede al candidato di illustrare la propria soluzione progettuale con pianta del piano terra, almeno un
prospetto ed una sezione significativa ricorrendo alle scale di rappresentazione che riterrà più opportune.
Gli elaborati dovranno comunque essere tali da consentire di leggere con chiarezza impianto distributivo e
schema strutturale.
Il candidato ha facoltà di integrare la propria soluzione progettuale con una indicazione schematica degli arredi
a dimostrazione del dimensionamento funzionale-distributivo.
La realizzazione del nuovo fabbricato da adibire a Bed & Breakfast richiederà un costo di costruzione di
€ 1.800/m2 di superficie lorda. Sono esclusi: il costo di demolizione dell’edificio esistente, le sistemazioni
esterne al fabbricato, gli oneri di urbanizzazione, gli onorari professionali e gli interessi sulle spese anticipate.
Il proprietario prevede di ricavare dalla gestione del B&B un reddito lordo di € 7.000 mensili.
Il candidato, assumendo opportunamente i dati mancanti:
 determini il costo totale della trasformazione;
 giudichi la convenienza economica alla demolizione e alla ricostruzione del fabbricato esistente;
 valuti il fabbricato in vista della sua possibile trasformazione.

SECONDA PARTE
Dovranno essere sviluppati due dei seguenti quesiti, eventualmente avvalendosi delle conoscenze e
competenze maturate attraverso le esperienze formative extrascolastiche, qualora effettuate:
1) I nuovi materiali e le nuove tecnologie costruttive possono essere spunto per i nuovi
modi compositivi. Si illustri, mediante esempi italiani o internazionali, attuali o storici,
questo rapporto.
2) Il “modulo” non è solo una unità che viene ripetuta più volte, ma il sistema per realizzare
forme equilibrate in un edificio. Il candidato esprima una riflessione sul ruolo del modulo
nella progettazione dal punto di vista costruttivo e formale, utilizzando eventualmente
anche disegni e grafici in relazione alle opere e agli autori citati.

Pag. 3/3

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: ITCA - COSTRUZIONI, AMBIENTE E TERRITORIO
Tema di: PROGETTAZIONE, COSTRUZIONI E IMPIANTI e
GEOPEDOLOGIA, ECONOMIA ED ESTIMO

3) Il candidato descriva quali sono le modalità di stima del valore di mercato previste dagli
Standard Internazionali di Valutazione immobiliare.
4) Il candidato indichi le procedure da seguire per la denuncia al Catasto dei fabbricati della
nuova struttura e proponga altresì una possibile rendita catastale considerando l’immobile
censibile nel gruppo a destinazione ordinaria.

___________________________
Durata massima della prova: 8 ore.
L’elaborato scritto-grafico potrà essere redatto a mano libera, con l’ausilio di righe e squadre, oppure con l’ausilio del CAD (o
programmi di grafica computerizzata equivalenti), ma comunque eseguito in scala.
È consentito anche l’utilizzo di software parametrici purché sia inibito l’impiego di eventuali librerie di “pacchetti” già predisposti per
i particolari costruttivi.
È consentito l’uso del manuale del geometra, di manuali tecnici, prontuari e di calcolatrici scientifiche e/o grafiche purché non siano
dotate di capacità di calcolo simbolico (O.M. n. 205 Art. 17 comma 9).
È consentito l’utilizzo delle “librerie” di arredo (che dovranno essere rese disponibili sui computer dalla Commissione prima della data
della prova di esame).
È interdetto l’uso di Internet e di qualunque supporto di dati digitali (chiavette usb, cd, dvd od altro).
Non è consentito lasciare l’istituto prima che siano trascorse 3 ore dalla dettatura del tema.

