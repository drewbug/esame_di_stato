Pag. 1/1

Sessione ordinaria 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: ITTE – GRAFICA E COMUNICAZIONE
SPERIMENTAZIONE “CINEMA E TELEVISIONE”
Tema di: LINGUAGGIO DEL CINEMA E DELLA TELEVISIONE
Il candidato svolga la prima parte della prova e risponda a due tra i quesiti proposti nella seconda parte.
PRIMA PARTE
La risonanza mediatica provocata dall’iniziativa della sedicenne svedese Greta Thunberg, tesa a
sensibilizzare i governi a livello globale sul tema cruciale dei cambiamenti climatici ed ottenuta grazie
all’uso dei social, ispira una produzione televisiva alla realizzazione di un talk show avente come target un
pubblico di adolescenti e come tema centrale la tutela dell’ambiente.
Il candidato immagini di dover procedere alla stesura del “paper format” di tale prodotto audiovisivo
tenendo conto che la durata di ogni puntata è 50’, e a tale scopo più specificamente:
a) individui il concept (idea nucleo del format) attorno al quale orchestrare tutti i livelli di visualizzazione,
come se dovesse esporlo ad un direttore di rete in un eventuale pitch;
b) proceda all’ideazione di un titolo (ed eventuale pay off);
c) tracci il profilo del conduttore ed individui lo stile di conduzione;
d) elabori a grandi linee un progetto di scenografia, definendo, eventualmente in uno schizzo o attraverso
una descrizione, i rapporti spaziali tra conduttore, pubblico, ospiti in studio ed in collegamento,
posizione di eventuali vidiwall ecc. e di grafica;
e) decida il tono fotografico, il numero ed il piazzamento delle telecamere;
f) elabori la scaletta di una puntata, definendo i tempi dei diversi eventi previsti e la loro successione;
g) descriva le principali operazioni da svolgere in fase di preproduzione, produzione, postproduzione e le
figure professionali coinvolte;
h) descriva il più possibile dettagliatamente i fabbisogni tecnici relativi alle riprese visive e sonore ed alla
post produzione;
i) ipotizzi una diffusione crossmediale del format.

SECONDA PARTE
1) Nella serialità televisiva, in rapporto alla struttura narrativa, cosa si intende per “storia orizzontale”?
2) Il candidato descriva il ruolo fondamentale che vanno assumendo figure professionali come il D.M.
(Data manager) ed il D.I.T. (Digital imaging technician).
3) Cosa si intende per “ripresa multicamera” e quali problemi comporta questa particolare modalità di
realizzazione nella produzione televisiva?
4) In ambito sonoro cosa si intende per colonna internazionale di un film?
___________________________
Durata massima della prova: 6 ore.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito l’accesso ad Internet.
Non è consentito lasciare l’Istituto prima che siano trascorse 3 ore dalla dettatura del tema.

