Pag. 1/2

Sessione suppletiva 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: ITIA - INFORMATICA E TELECOMUNICAZIONI
ARTICOLAZIONE INFORMATICA
Tema di: INFORMATICA e SISTEMI E RETI
Il candidato svolga la prima parte della prova e due tra i quesiti proposti nella seconda parte.
PRIMA PARTE
La ditta InfoService offre servizi di assistenza hardware-software e consulenza informatica in genere. Essa
opera a livello regionale ed al suo interno lavorano una cinquantina di dipendenti che si occupano di settori
specifici quali assistenza hardware a dispositivi informatici, configurazione di server e relativi servizi,
assistenza software e sviluppo di nuove applicazioni su richiesta dei clienti, personalizzazione di software già
esistenti.
Per ottimizzare la gestione degli interventi di assistenza presso i propri clienti, InfoService ha deciso di
sviluppare un sistema di ticketing. Il sistema prevede che i clienti, accedendo al portale web attraverso le
proprie credenziali, possano richiedere interventi di personale tecnico per la risoluzione di problemi di natura
hardware o software relativi ai servizi offerti da InfoService.
La richiesta comporta l’apertura di un ticket nel quale, oltre ai dati del richiedente, già presenti in quanto
associati al suo account, il cliente descriverà il problema riscontrato per il quale richiede l’intervento.
A seconda della problematica, l’intervento verrà effettuato da remoto oppure presso il cliente. Il personale di
InfoService addetto all’helpdesk individuerà il tecnico a cui assegnare il ticket.
Il tecnico, effettuato l’intervento, registrerà immediatamente in un report online l’attività svolta e il tempo
impiegato: se il problema è stato risolto, provvederà a chiudere il ticket, altrimenti questo resterà aperto in
attesa di ulteriori interventi. Il cliente dovrà convalidare il report, avendo anche la possibilità di esprimere un
proprio commento.
Il candidato analizzi la realtà descritta e, fatte le opportune ipotesi aggiuntive, individui una soluzione che a
suo motivato giudizio sia la più idonea per sviluppare i seguenti punti:
1. il progetto, anche mediante rappresentazioni grafiche, dell’infrastruttura tecnologica ed informatica
necessaria a gestire il servizio nel suo complesso, dettagliando:
a) le risorse hardware ed i servizi software necessari per sviluppare il sistema di ticketing;
b) le misure che possono essere adottate per gestire con la massima sicurezza le informazioni trattate dal
sistema di ticketing;
c) le modalità con le quali i tecnici provvedono online alla compilazione del report approfondendo:
- le caratteristiche della connessione alla rete Internet sia della sede centrale di InfoService sia dei
dispositivi in dotazione al personale tecnico in trasferta;
- gli aspetti di sicurezza relativi alla comunicazione tra i dispositivi client in dotazione al personale
tecnico e il sistema centrale di InfoService;
- le modalità attraverso le quali il cliente convalida il report compilato dal tecnico, eventualmente
esprimendo il proprio commento;

Pag. 2/2

Sessione suppletiva 2019
Seconda prova scritta

Ministero dell’Istruzione, dell’ Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: ITIA - INFORMATICA E TELECOMUNICAZIONI
ARTICOLAZIONE INFORMATICA
Tema di: INFORMATICA e SISTEMI E RETI

2. il progetto della base di dati per la gestione del sistema di ticketing: in particolare si richiede il modello
concettuale ed il corrispondente modello logico;
3. lo sviluppo in linguaggio SQL delle query che consentono di ottenere le seguenti informazioni:
- elenco dei ticket attualmente aperti riportando il nome del cliente che li ha aperti, la data di apertura, il
tecnico che li sta seguendo;
- tempo medio di chiusura dei ticket completati in un certo intervallo temporale fornito in ingresso.
SECONDA PARTE

Il candidato risponda a due quesiti a scelta tra quelli sotto riportati.
I.

In relazione al tema proposto nella prima parte, si consideri che solo i dirigenti di InfoService possano
monitorare l’attività del personale tecnico che effettua interventi di assistenza. Il candidato, dopo aver
apportato le opportune modifiche al database sviluppato nella prima parte, progetti l’architettura di
massima delle pagine necessarie ad implementare la funzione sul portale web del sistema di ticketing.
Codifichi poi in un linguaggio a sua scelta le pagine che consentono al solo personale dirigente di
visualizzare le statistiche relative agli interventi di assistenza (come ad es. la seconda query del punto 3
della prima parte).

II.

In relazione al tema proposto nella prima parte, il candidato definisca il piano di indirizzamento della
rete interna della sede principale di InfoService e le modalità con le quali viene controllato l’accesso di
dispositivi wifi alla stessa. Approfondisca quindi i fattori che consentono di garantire la continuità del
servizio dettagliando le risorse hardware e i servizi software che ritiene idonei per il caso in questione.

III.

Lo sviluppo della rete Internet e l’incremento esponenziale del numero di dispositivi che si prevede
verranno ad essa connessi, anche in conseguenza del forte impulso dato in tal senso dall’Internet delle
cose (IoT), sta favorendo la diffusione del protocollo IPv6. Si espongano le caratteristiche del suddetto
protocollo e le differenze rispetto al protocollo IPv4.

IV.

Nell’interazione con un’applicazione web dinamica, l’utente compie azioni che richiedono l’invio di
dati al server. Il candidato esamini i metodi attraverso cui è possibile trasferire al server i dati generati
lato client dall’utente durante l’uso dell’applicazione, evidenziandone le specificità e i differenti usi.
Fornisca al riguardo esempi di casi di utilizzo per le differenti modalità.

__________________
Durata massima della prova: 6 ore.
È consentito soltanto l’uso dei manuali dei linguaggi di programmazione (language reference) e di calcolatrici scientifiche e/o
grafiche purché non siano dotate di capacità di calcolo simbolico (O.M. n. 205 Art. 17 comma 9).
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dall’inizio della prova.

