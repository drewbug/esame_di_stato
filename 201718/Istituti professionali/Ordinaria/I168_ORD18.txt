Pag. 1/1

Sessione ordinaria 2018
Seconda prova scritta

Ministero dell’Istruzione, dell’ Università e della Ricerca
I168 – ESAME DI STATO DI ISTRUZIONE SECONDARIA SUPERIORE
Indirizzo: IP02 – SERVIZI SOCIO - SANITARI
Tema di: PSICOLOGIA GENERALE ED APPLICATA
Il candidato svolga la prima parte della prova e due tra i quesiti proposti nella seconda parte.
PRIMA PARTE
Il maltrattamento minorile
“Così come le relazioni familiari possono essere la più importante fonte di sostegno ed educazione,
esse possono essere anche una potente fonte di sofferenza. Nulla è più esemplificativo del caso del
maltrattamento infantile. Ogni giorno migliaia di bambini piccoli, ragazzi e adolescenti vengono
colpiti, picchiati, affamati, molestati sessualmente o comunque maltrattati da coloro che se ne
dovrebbero prendere cura. Altri bambini invece non sono oggetto di queste forme di maltrattamento
fisico ma sono vittime di maltrattamento psicologico, venendo rifiutati, ridicolizzati o persino
terrorizzati dai loro genitori”.
David R. Shaffer, Psicologia dello sviluppo, Piccin, Padova, 1997

Descrizione di un breve caso
Marco è un bambino che frequenta il secondo anno della scuola primaria. Con gli adulti è molto
diffidente, in classe alterna momenti di apatia e di distacco ad altri di aggressività e iperattività. Le
insegnanti raccontano che si rifiuta di disegnare e se accetta di farlo si rappresenta sempre con
sembianze mostruose. I genitori non partecipano alla vita scolastica e, nonostante siano stati invitati
a farlo, non hanno mai avuto colloqui con i docenti. Marco a volte ha dei piccoli lividi, ma gli
insegnanti non vi hanno mai dato peso poiché è un bambino molto vivace e lui stesso riferisce che
spesso cade e si fa male. Un giorno però dopo una caduta durante la ricreazione, Marco viene portato
al pronto soccorso dal 118 per gli accertamenti necessari. I medici si accorgono che ci sono delle
vecchie cicatrici sospette e lividi precedenti per cui si decide di accertare se siamo di fronte ad un
caso di maltrattamento minorile.
Prendendo spunto dalle riflessioni scaturite dalla lettura del brano sopra riportato e dalla descrizione
del caso, il candidato tratti l’argomento del maltrattamento minorile che può verificarsi in famiglia e
illustri le fasi dell'intervento.
SECONDA PARTE
1. Quale valenza hanno e come possono essere utilizzati il gioco e il disegno in ambito terapeutico?
2. Quali sono gli interventi a favore dei genitori volti a ricostruire i legami familiari nei casi di
violenza assistita?
3. Il candidato illustri brevemente la sua esperienza in una situazione di alternanza scuola lavoro
nell’ambito socio sanitario rivolta alla famiglia, ai minori o verso altre fasce fragili.
4. Maltrattamento fisico e maltrattamento psicologico sono per il bambino un tradimento alla fiducia
che egli ripone negli adulti di riferimento. Il candidato descriva quali atteggiamenti, strategie e
comportamenti sono per lui più efficaci nella relazione con il minore maltrattato.
____________________________
Durata massima della prova: 6 ore.
È consentito l’uso del dizionario di italiano.
È consentito l’uso del dizionario bilingue (italiano-lingua del paese di provenienza) per i candidati di madrelingua non
italiana.
Non è consentito lasciare l’Istituto prima che siano trascorse 3 ore dalla dettatura del tema.

