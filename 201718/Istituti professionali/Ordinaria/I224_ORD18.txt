Pag. 1/1

Sessione ordinaria 2018
Seconda prova scritta

Ministero dell’Istruzione, dell’ Università e della Ricerca
I224 – ESAME DI STATO DI ISTRUZIONE SECONDARIA SUPERIORE
Indirizzo: IPAV – PRODUZIONI INDUSTRIALI E ARTIGIANALI
ARTICOLAZIONE INDUSTRIA
OPZIONE PRODUZIONI AUDIOVISIVE
Tema di: LINGUAGGI E TECNICHE DELLA PROGETTAZIONE E
COMUNICAZIONE AUDIOVISIVA

Il candidato svolga la prima parte della prova e due tra i quesiti proposti nella seconda parte.
PRIMA PARTE
La rete è ormai popolata da milioni di video caricati dagli utenti sui canali di upload (YouTube,
Vimeo ecc.) e sui social (Facebook, Instagram, Twitter ecc.), spesso autoprodotti, di breve durata,
che non troverebbero spazio sui media tradizionali. Si tratta di opere in molti casi amatoriali, talvolta
tecnicamente e contenutisticamente più raffinate, che individuano comunque generi tipici del web
(tutorial, ricette, video aziendali, web series, meme, ecc.).
Il candidato individui, a propria scelta, il genere che preferisce e che è solito frequentare su internet,
e approfondisca le caratteristiche che lo identificano in quanto tipico del web; poi, immaginando di
dover realizzare, con mezzi professionali, un video appartenente al genere prescelto, ipotizzi il genere
di pubblico al quale potrebbe essere destinato e:
A) Elabori un soggetto ed una scaletta che strutturino narrativamente i contenuti fiction o non fiction
del video.
B) Descriva le operazioni relative alla pre-produzione.
C) Progetti le strategie linguistico-espressive relative alla ripresa e al montaggio in coerenza con il
target ipotizzato.
D) Descriva il fabbisogno tecnico necessario alla produzione ed alla postproduzione.
SECONDA PARTE
1) Il candidato descriva le caratteristiche tecniche di un microfono “unidirezionale” e le condizioni
di ripresa che ne rendono opportuna l’utilizzazione.
2) In cosa consiste il ruolo di “produttore esecutivo” all’interno dell’iter di realizzazione di un
prodotto audiovisivo?
3) Cos’è un Format? Quali sono le ragioni della sua grande diffusione nell’attuale produzione
televisiva?
4) Cosa intendiamo per “risoluzione” e “definizione” dell’immagine?
____________________________
Durata massima della prova: 6 ore.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito l’accesso ad Internet.
Non è consentito lasciare l’Istituto prima che siano trascorse 3 ore dalla dettatura del tema.

