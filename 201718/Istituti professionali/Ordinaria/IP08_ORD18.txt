Pag. 1/2

Sessione ordinaria 2018
Seconda prova scritta

Ministero dell’Istruzione, dell’ Università e della Ricerca
IP08 – ESAME DI STATO DI ISTRUZIONE SECONDARIA SUPERIORE
Indirizzo: IP08 – SERVIZI COMMERCIALI
Tema di: TECNICHE PROFESSIONALI DEI SERVIZI COMMERCIALI

Il candidato svolga la prima parte della prova e due tra i quesiti proposti nella seconda parte.

PRIMA PARTE
Lo sviluppo di un’idea imprenditoriale comporta necessariamente un’analisi attenta e ponderata di
tutti gli elementi, interni ed esterni all’azienda, in grado di influenzare l’esito dell’iniziativa. Sul tema
il candidato svolga le opportune considerazioni, illustrando le diverse tappe operative necessarie a
trasformare il progetto in concreta azione imprenditoriale.
Di seguito ipotizzi la costituzione di una start up, l’Alfa Srl, da parte di un gruppo di giovani diplomati
che decida di avviare una produzione di abbigliamento casual, mirata ad un target giovanile, sulla
base delle esperienze maturate da alcuni di essi in aziende del settore ed anche sulla scorta delle
conoscenze acquisite in virtù dei percorsi scolastici di alternanza scuola-lavoro.
Dopo aver, preliminarmente, sviluppato un’analisi swot con l’indicazione dei possibili fattori di
successo e insuccesso, completi il Business Plan della giovane start up presentando l’idea
imprenditoriale, la struttura organizzativa da adottare nonché le strategie scelte in merito agli
investimenti necessari e alle relative fonti di finanziamento.
Al termine, elabori in forma sintetica, con opportuni dati a scelta, i prospetti di Stato Patrimoniale e
Conto Economico di previsione.

SECONDA PARTE
1. Il candidato, utilizzando le informazioni dedotte dalla prima parte, illustri le tipologie di
finanziamenti attivati dalla società Alfa Srl e, di seguito, valuti l’opportunità, con esempi
numerici e attraverso la considerazione delle relazioni che intercorrono fra ROI e ROD, di
attingere a ulteriori finanziamenti al fine di sfruttare un eventuale effetto leva positivo.
2. Sempre con riferimento alla stessa azienda, il candidato calcoli e rappresenti graficamente il
punto di equilibrio della produzione, prevista per l’anno successivo, dei jeans modello Wap. A
tal fine consideri che i costi variabili unitari di produzione sono stimati pari a € 9,00, i costi fissi
imputabili alla produzione sono valutati in € 180.000,00 ed il prezzo di vendita unitario ipotizzato
è di € 33,00. Calcoli, infine, la produzione necessaria ad assicurare un utile lordo di € 60.000,00.

Pag. 2/2

Sessione ordinaria 2018
Seconda prova scritta

Ministero dell’Istruzione, dell’ Università e della Ricerca
IP08 – ESAME DI STATO DI ISTRUZIONE SECONDARIA SUPERIORE
Indirizzo: IP08 – SERVIZI COMMERCIALI
Tema di: TECNICHE PROFESSIONALI DEI SERVIZI COMMERCIALI

3. Un’impresa produttrice di beni di largo consumo ha attuato e interamente venduto, nell’anno
precedente, una produzione di 120.000 unità di prodotto XZ al costo variabile unitario di € 12,00
e costi fissi annui per € 720.000,00. Per l’anno successivo, in previsione di una forte espansione
dei volumi di vendita, l’azienda prevede di incrementare la produzione fino alla sua capacità
massima di 150.000 unità. In alternativa, mediante un potenziamento degli impianti, la dirigenza
aziendale valuta la possibilità di incrementare la produzione fino ad un massimo di 180.000 unità
ma ciò comporterebbe un incremento dei costi fissi annuali di € 360.000,00. Il candidato valuti
quale sia la scelta economicamente più conveniente.
4. In coerenza con quanto previsto dall’art. 53 della nostra Costituzione, l’attuale sistema tributario
italiano è informato al criterio della progressività delle imposte. Il candidato illustri tale principio
e le motivazioni che, a suo avviso, sono state alla base di tale scelta da parte del legislatore
costituente. Successivamente, dopo avere esposto la differenza che intercorre fra imposte, tasse
e contributi, presenti, con dati opportunamente scelti, un esempio di calcolo extracontabile
dell’IRES di una società di capitali e le relative rilevazioni contabili.

____________________________
Durata massima della prova: 6 ore.
Sono consentiti la consultazione del Codice Civile non commentato e l’uso di calcolatrici tascabili non programmabili.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

