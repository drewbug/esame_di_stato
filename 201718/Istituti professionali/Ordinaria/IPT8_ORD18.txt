Pag. 1/2

Sessione ordinaria 2018
Seconda prova scritta

Ministero dell’Istruzione, dell’ Università e della Ricerca
IPT8 – ESAME DI STATO DI ISTRUZIONE SECONDARIA SUPERIORE
Indirizzo: IPT8 – SERVIZI SOCIO-SANITARI
Tema di: PSICOLOGIA GENERALE ED APPLICATA
Il candidato svolga la prima parte della prova e due tra i quesiti proposti nella seconda parte.
PRIMA PARTE
Luigi è un uomo intelligente e acculturato che si rivolge ad un professionista privato per un consulto in
merito ad alcune situazioni di cui ha preso atto da poco e che riguardano il figlio Luca, un giovane di
34 anni, con il quale vive dopo la separazione dalla moglie Anna, avvenuta quando Luca aveva 16 anni.
Al momento del contatto, Luigi insegna in un Istituto Superiore ed è a pochi anni dalla pensione. E’
accompagnato da Luisa, sua attuale compagna, con la quale ha una relazione stabile fin dai tempi della
separazione dalla moglie.
La situazione descritta da Luigi è la seguente.
Negli ultimi tempi, Luca manifesta forme di eccessiva devozione religiosa, che non aveva mai avuto, che
lo spingono a cercare continuamente gruppi di culto sempre diversi, e ad intavolare discorsi ripetitivi e
quasi ossessivi in merito alla vita oltre la morte e alla salvezza dell’anima, accusando il padre di
ateismo, anche con toni virulenti.
Luigi trova, fra le carte del figlio, enormi quantità di appunti e materiali raccogliticci, classificati in
modo maniacalmente ordinato e meticoloso, che rimandano a presunti culti alieni, a forme di credo di
cui Luigi non ha mai sentito parlare e che lo allarmano.
Quando Luigi affronta la situazione con Luca, quest’ultimo dapprima si rifugia in un atteggiamento
difensivo aggressivo, poi si ritira in un mutismo assoluto.
Spinto dal desiderio di capire cosa accada al figlio, Luigi decide di verificare anche altri aspetti della
vita di Luca, di cui si era sempre interessato solo superficialmente, in quanto Luca adulto e autonomo,
come il completamento degli studi universitari, da tempo ad un passo dalla Laurea, e la sua attività
presso la cooperativa per la quale lavora part-time.
Scopre, così, che da anni Luca non frequenta più l’università, che ha abbandonato gli studi, pur
continuando a far credere alla famiglia di essere in procinto di laurearsi, e che la cooperativa lo ha
licenziato per ammanchi di cassa di cui è stato ritenuto responsabile e che pare Luca abbia destinato
come offerte a persone bisognose esterne alla famiglia.
Nel frattempo, Luigi cerca di coinvolgere nella situazione anche la madre di Luca, la quale però
attribuisce alla questione una gravità marginale: la giustifica come una fase di crisi di crescita del
giovane, se ne sente un po’ responsabile per aver trascurato il rapporto con il figlio dopo la separazione
a causa del suo nuovo matrimonio, e si inserisce nella dinamica cercando di intensificare le occasioni
di dialogo con Luca, sfruttando il suo interesse per tutto ciò che è religioso. Quando è con la madre,
Luca sembra più sereno e meno aggressivo, ma sembra anche trovare maggiore spazio per dar libero
sfogo ai suoi logorroici discorsi sull’anima, lo spirito e sulla morte che, progressivamente, diventano
sempre meno coerenti e meno aderenti al piano di realtà.
Al colloquio clinico, Luigi riferisce che, nella storia del ragazzo, vi erano già stati periodi nei quali la
coppia, allora unita, aveva ritenuto opportuno sottoporre Luca, appena adolescente, ad un percorso di
psicoterapia, sia per aiutarlo a rielaborare la loro separazione, che egli stava vivendo in modo
eccessivamente drammatico, sia per alcuni atteggiamenti che creavano problemi in casa come
l’irrefrenabile bisogno di mentire ai genitori e a chiunque, anche senza evidente necessità. Precisa,
inoltre, che lui stesso aveva avuto bisogno di supporto psicologico per una forte depressione che lo
aveva condizionato nell’affrontare la vita con il ragazzo.

Pag. 2/2

Sessione ordinaria 2018
Seconda prova scritta

Ministero dell’Istruzione, dell’ Università e della Ricerca
IPT8 – ESAME DI STATO DI ISTRUZIONE SECONDARIA SUPERIORE
Indirizzo: IPT8 – SERVIZI SOCIO-SANITARI
Tema di: PSICOLOGIA GENERALE ED APPLICATA
Allo stato attuale, quindi, Luca sembra avere una vita parallela rispetto a quella che palesa alla famiglia.
Trascorre molto tempo fuori casa, è sempre più estraniato dalla vita reale, sia nella pratica quotidiana,
nella quale non ha mai acquisito vera autonomia e in cui è sempre stato sostituito dal padre (cucinare,
curare il proprio aspetto estetico, occuparsi della casa sia nella cura che nell’amministrazione economica),
sia nel coinvolgimento emotivo e affettivo rispetto alla vita dei genitori.
Il candidato svolga il caso descritto secondo i seguenti punti:
1.

A partire dall’anamnesi familiare e dai sintomi, ipotizzi una diagnosi sul disturbo di Luca indicando
almeno la categoria generale in cui si colloca il disturbo;

2.

Individui gli attori del sistema e desuma le dinamiche relazionali fra loro;

3.

Individui i rispettivi bisogni;

4.

Identifichi gli obiettivi dell’intervento dello specialista;

5.

Elabori una ipotesi di intervento che tenga conto:


Del supporto da fornire alla famiglia



Della terapia indicata per Luca



Degli obiettivi finali da raggiungere



Dei tempi di verifica

PARTE SECONDA
1) Come può essere definito un disturbo di personalità e quali sono i principali disturbi di personalità?
2) Quali sono i servizi a supporto della disabilità psichica?
3) Quali tratti definiscono la figura dell’anziano fragile?
4) Come si configura l’attività dell’assistente sociale nella presa in carico di un caso?

____________________________
Durata massima della prova: 6 ore.
È consentito l’uso del dizionario di lingua italiana.
È consentito l’uso del dizionario bilingue (italiano-lingua del paese di provenienza) per candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

