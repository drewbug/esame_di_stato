Pag. 1/1

Sessione ordinaria 2018
Seconda prova scritta

Ministero dell’Istruzione, dell’ Università e della Ricerca
I126 – ESAME DI STATO DI ISTRUZIONE SECONDARIA SUPERIORE
Indirizzo: ITGA – AGRARIA, AGROALIMENTARE E AGROINDUSTRIA
ARTICOLAZIONE GESTIONE DELL'AMBIENTE E DEL TERRITORIO
Tema di: ECONOMIA, ESTIMO, MARKETING E LEGISLAZIONE

Il candidato svolga la prima parte della prova e due tra i quesiti proposti nella seconda parte.
PRIMA PARTE
Un’azienda ad indirizzo cerealicolo-frutticolo, dell’estensione di 28,50 ettari, è condotta da un
proprietario coltivatore diretto. A seguito dell’approvazione di un’opera di pubblica utilità
(ampliamento di una superstrada), è stata disposta l’espropriazione di una superficie pari a 1,50 ettari
così costituita: 1 ettaro a seminativo e 0,5 ettari con soprassuolo coetaneo di 8 anni.
Il candidato, facendo riferimento ad una zona di sua conoscenza e dopo aver opportunamente
illustrato le caratteristiche produttive aziendali, assumendo tutti i dati non indicati con criteri di
congruità, determini l’indennità spettante al proprietario giustificando il procedimento di stima
adottato.

SECONDA PARTE
1. Il candidato esponga la vigente normativa in materia di espropriazione per pubblica utilità,
partendo dal caso esposto nella prima parte, integrando con esempi che illustrino l’evoluzione
storica della determinazione legale dell’indennità spettante all’espropriato.
2. Il candidato descriva le variazioni catastali conseguenti all’espropriazione descritta nella prima
parte.
3. Il candidato illustri analogie e differenze nei procedimenti di stima adottati nella valutazione di
una coltura in atto (anticipazioni colturali e frutti pendenti).
4. Il candidato, anche facendo riferimento ad eventuali esperienze svolte in ambito extra scolastico
(alternanza scuola lavoro, stage, tirocini, …), descriva per un territorio di sua conoscenza le
principali forme di integrazione e multifunzionalità dell’impresa agricola.

_____________________
Durata massima della prova: 6 ore.
È consentito l’uso di manuali e prontuari tecnici.
È consentito l’uso del dizionario di lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

