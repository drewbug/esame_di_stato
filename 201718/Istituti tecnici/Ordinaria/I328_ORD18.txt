Pag. 1/1

Sessione ordinaria 2018
Seconda prova scritta

Ministero dell’Istruzione, dell’ Università e della Ricerca
I328 – ESAME DI STATO DI ISTRUZIONE SECONDARIA SUPERIORE
Indirizzo: ITTE – GRAFICA E COMUNICAZIONE
SPERIMENTAZIONE CINEMA E TELEVISIONE
Tema di: LINGUAGGIO DEL CINEMA E DELLA TELEVISIONE
Il candidato svolga la prima parte della prova e due tra i quesiti proposti nella seconda parte.
PRIMA PARTE
All’interno della scaletta di un talk show politico trasmesso in prima serata da una rete televisiva
generalista, è previsto il lancio di un video-reportage della durata di 10’ avente come tema il problema
della migrazione dalle coste libiche all’isola di Lampedusa.
Tenendo conto che la rete raggiunge il massimo dello share tra gli spettatori ultrasessantacinquenni e
che la linea editoriale è essenzialmente riassumibile nello slogan: “informare rassicurando”, ovvero:
“fornire comunque un’immagine edificante della società”, il candidato immagini di dover realizzare
il video in qualità di filmmaker e a tal fine:
A) Individui il “focus” attorno al quale intende organizzare la progettazione del prodotto e elabori una
scaletta del video elencando i diversi livelli di visualizzazione che concorrono alla sua
strutturazione, specificandone la durata ed orchestrandoli in coerenza con le finalità
linguistico- espressive.
B) Descriva sinteticamente le operazione relative alla pre-produzione, produzione, postproduzione.
C) Specifichi il fabbisogno tecnico in coerenza con le scelte linguistiche adottate.
SECONDA PARTE
1) Immaginando di dover realizzare la ripresa sonora di un concerto dal vivo, il candidato descriva,
in sintesi, quali mezzi tecnici utilizzerebbe e quali sarebbero le principali problematiche di cui
tener preventivamente conto.
2) In cosa consiste il “casting”? In quale fase della realizzazione di un film viene effettuato? Quali
sono le figure professionali coinvolte?
3) Il candidato descriva le modalità operative ed i mezzi impiegati nell’operazione denominata
“color correction”, esemplificando i rapporti che intercorrono tra questa fase e quella di produzione
sul set.
4) Il candidato descriva le modalità operative relative all’organizzazione del materiale girato in vista
della postproduzione immaginando di utilizzare un software di montaggio digitale professionale.

____________________________
Durata massima della prova: 6 ore.
È consentito l’uso del dizionario di italiano.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito l’accesso ad Internet.
Non è consentito lasciare l’Istituto prima che siano trascorse 3 ore dalla dettatura del tema.

