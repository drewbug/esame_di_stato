Pag. 1/1

Sessione ordinaria 2018
Seconda prova scritta

Ministero dell’Istruzione, dell’ Università e della Ricerca
I159 – ESAME DI STATO DI ISTRUZIONE SECONDARIA SUPERIORE
Indirizzo: ITCI - TRASPORTI E LOGISTICA
ARTICOLAZIONE CONDUZIONE DEL MEZZO
OPZIONE CONDUZIONE DI APPARATI E IMPIANTI MARITTIMI
Tema di: MECCANICA E MACCHINE
Il candidato svolga il tema indicato nella prima parte e risponda solo a due quesiti tra i quattro
proposti nella seconda parte.
PRIMA PARTE
Una nave LNG carrier (gasiera) è propulsa elettricamente con due azipod della potenza complessiva
di 24.000 kW che forniscono una velocità di 22 nodi.
L'energia elettrica necessaria è fornita da tre gruppi TG-alternatore alimentati a gas metano, con
potere calorifico inferiore pari a 50.000 kJ/kg, che sviluppano una potenza complessiva di 36.000
kW, parte della quale è destinata ai servizi elettrici di bordo.
Dell'impianto turbina a gas si conoscono i seguenti dati:
 Temperatura iniziale dell'aria 20°C;
 Temperatura massima all'uscita del combustore 1050°C;
 Rapporto manometrico di compressione β = 16;
 Consumo specifico di combustibile 0,225 kg/kWh.
Il candidato, dopo aver disegnato uno schema di massima di una turbina a gas con relativi cicli
termodinamici e assumendo con giustificato motivo ogni altro dato occorrente, determini:
1. Il rendimento del ciclo ideale e il rendimento globale;
2. I lavori di compressione e di espansione per kg di fluido agente;
3. Il lavoro utile per kg di fluido agente;
4. Il consumo totale dopo una traversata di 1500 miglia.
Si determini, infine, la portata di calore che è possibile recuperare dai gas di scarico delle turbine
nell'ipotesi che essi vengano espulsi in atmosfera alla temperatura di 200°C.
SECONDA PARTE
1) Si descriva, con riferimento alla tipologia di nave cisterna, un impianto di protezione a gas inerte
e si disegni uno schema di massima dello stesso.
2) Si descrivano i principali sistemi di difesa antincendio, attiva e passiva, tipicamente utilizzati su
navi mercantili.
3) Si descrivano le procedure per l'imbarco nafta sia dal punto di vista della qualità del prodotto sia
dal punto di vista della sicurezza.
4)

Si elenchino e si descrivano gli annessi della convenzione Marpol.

___________________________
Durata massima della prova: 6 ore.
È consentito soltanto l’uso di manuali tecnici e di calcolatrici non programmabili.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

