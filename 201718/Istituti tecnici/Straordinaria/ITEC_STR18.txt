Pag. 1/2

Sessione straordinaria 2018
Seconda prova scritta

Ministero dell’Istruzione, dell’ Università e della Ricerca
ITEC – ESAME DI STATO DI ISTRUZIONE SECONDARIA SUPERIORE
Indirizzo: ITEC - ELETTRONICA ED ELETTROTECNICA
ARTICOLAZIONE ELETTRONICA
Tema di: TECNOLOGIE E PROGETTAZIONE SISTEMI ELETTRICI ED ELETTRONICI
Il candidato svolga la prima parte della prova e due tra i quesiti proposti nella seconda parte.
PRIMA PARTE
Un impianto di irrigazione a goccia di un frutteto viene alimentato mediante un serbatoio di accumulo ed è
controllato da un sistema microprogrammabile che provvede alle seguenti attività:
a) misura della temperatura dell’aria mediante un sensore ST;
b) consultazione dello stato di uno switch crepuscolare (SW1) a soglia regolabile che apre il suo contatto
di uscita all’alba (al superamento di un livello di luminosità prestabilito) e lo chiude al tramonto
(quando l’intensità luminosa si riduce al di sotto del medesimo livello);
c) misura della umidità relativa del terreno, una volta iniziata la fase notturna identificata dalla chiusura
di SW1, mediante tre sensori identici SRH1, SRH2, SRH3;
d) controllo del livello di riempimento del serbatoio di alimentazione dell’impianto mediante un
dispositivo a galleggiamento che chiude uno switch (SW2), se il livello scende al di sotto di un valore
minimo LMIN, e lo apre se il livello supera un valore massimo LMAX.
Le caratteristiche dei sensori sono le seguenti:


Il sensore ST produce 10 mV per ogni grado Celsius di temperatura;



I sensori SRH1, SRH2, SRH3 producono ognuno una corrente IRH direttamente proporzionale all’umidità
relativa percentuale (variabile tra 0 ed il 100%) e contenuta nel range 0 ≤ IRH ≤ 20 mA.

Assumendo che nelle condizioni di funzionamento dell’impianto la temperatura non scenda mai al di sotto
dello zero Celsius, la gestione del medesimo deve seguire la procedura di seguito riportata:
 nelle ore diurne (SW1 OFF) non si attua nessuna attività di irrigazione mentre si acquisiscono i valori
di temperatura una volta ogni 30 minuti e si memorizzano in un’apposita struttura software;
 con l’inizio del ciclo notturno (SW1 ON) si acquisiscono i valori dei sensori di umidità
determinandone il valore medio: se tale valore è inferiore ad una soglia RHMIN di intervento viene
avviata una fase di irrigazione della durata di tre ore mediante una pompa di irrigazione, che può
essere considerata come un dispositivo di uscita di tipo ON-OFF, che attinge al serbatoio di accumulo;
 contestualmente all’avvio della fase notturna viene calcolata la media giornaliera delle temperature
registrate da ST: se questa è superiore ad una soglia preimpostata TTH , la durata della fase di irrigazione
viene raddoppiata;
 nel caso in cui il livello di riempimento del serbatoio di accumulo scenda al di sotto del livello
minimo LMIN (SW2 ON) viene attivata una pompa sommersa (anche essa da considerarsi come un
dispositivo di uscita di tipo ON OFF) posta alla base di un pozzo freatico fino al raggiungimento del
livello massimo LMAX (SW2 OFF).

Pag. 2/2

Sessione straordinaria 2018
Seconda prova scritta

Ministero dell’Istruzione, dell’ Università e della Ricerca
ITEC – ESAME DI STATO DI ISTRUZIONE SECONDARIA SUPERIORE
Indirizzo: ITEC - ELETTRONICA ED ELETTROTECNICA
ARTICOLAZIONE ELETTRONICA
Tema di: TECNOLOGIE E PROGETTAZIONE SISTEMI ELETTRICI ED ELETTRONICI
Il candidato, formulate le eventuali ipotesi aggiuntive e individuati i dispositivi, gli apparati e gli strumenti
necessari alla realizzazione del sistema:
1) Proponga uno schema a blocchi realizzativo dell’impianto e descriva le funzioni dei singoli blocchi
e le caratteristiche del sistema programmabile scelto;
2) Progetti e discuta le interfacce necessarie all’acquisizione dei dati provenienti dai sensori ed evidenzi
le connessioni elettriche relative alla consultazione dello stato degli switch SW1 e SW2;
3) Illustri la struttura dell’algoritmo di gestione dell’intero processo;
4) Espliciti il segmento di software inerente il controllo del livello di riempimento del serbatoio e la
generazione del segnali di comando per la pompa sommersa.

SECONDA PARTE
Quesito 1
Si illustrino le modifiche e le integrazioni da apportare al sistema per l’aggiunta di un pulsante P alla
pressione del quale venga attivata immediatamente una fase di irrigazione manuale della durata di un’ora.
Quesito 2
Si illustri una possibile soluzione per contrastare gli effetti di degrado che si manifestano sui segnali inviati
dai sensori nel caso in cui questi ultimi fossero ubicati a distanze considerevoli dal sistema di gestione.
Quesito 3
Il testo unico in materia di sicurezza negli ambienti di lavoro, DLGS 81/ 08, definisce e disciplina il
responsabile del servizio di prevenzione e protezione (RSPP); se ne discutano esaurientemente
caratteristiche professionali, funzioni e responsabilità.
Quesito 4
Nell’ambito del “Sistema di gestione della qualità” (SGQ), illustrare la differenza tra certificazione e
accreditamento.

____________________________
Durata massima della prova: 6 ore.
È consentito l’uso di manuali tecnici e di calcolatrici non programmabili.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema

