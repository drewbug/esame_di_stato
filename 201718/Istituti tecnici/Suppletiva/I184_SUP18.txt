Pag. 1/2

Sessione suppletiva 2018
Seconda prova scritta

Ministero dell’Istruzione, dell’ Università e della Ricerca
I184 – ESAME DI STATO DI ISTRUZIONE SECONDARIA SUPERIORE
Indirizzo: ITCM - CHIMICA, MATERIALI E BIOTECNOLOGIE
ARTICOLAZIONE CHIMICA E MATERIALI
Tema di: TECNOLOGIE CHIMICHE INDUSTRIALI

Il candidato svolga la prima parte della prova e due tra i quesiti proposti nella seconda parte.

PRIMA PARTE
Una corrente gassosa, che residua da una precedente lavorazione, contiene dei vapori di un solvente
volatile. Prima di inviarla allo scarico in torcia si rende necessario separare i vapori trascinati. La
corrente viene prima condizionata opportunamente in temperatura e pressione e poi inviata a una
colonna d’assorbimento dove i vapori sono assorbiti con un solvente altobollente. La corrente gassosa
depurata va allo scarico in torcia. Il solvente altobollente che ha assorbito i vapori del solvente
volatile, dopo opportuno riscaldamento, va a una colonnina di flash dove si desorbono i vapori del
solvente volatile che proseguono verso ulteriori lavorazioni. Il solvente altobollente, così rigenerato,
viene riciclato alla colonna d’assorbimento, previo raffreddamento e reintegro con solvente fresco. I
fluidi di servizio disponibili sono acqua industriale di raffreddamento e vapore di rete.
Il candidato disegni lo schema dell’impianto idoneo a realizzare l’operazione proposta, completo
delle apparecchiature accessorie (pompe, valvole, serbatoi, ecc.) e delle regolazioni automatiche
principali rispettando, per quanto possibile, la normativa UNICHIM.

SECONDA PARTE
1. Nel processo di assorbimento, descritto nella prima parte, il rapporto in moli tra i vapori di solvente
e i gas da depurare è Yin = 0,002. Si vuole ridurre tale rapporto nei gas in uscita a Yus = 0,0002.
Si può considerare che il solvente altobollente all’ingresso in colonna sia del tutto privo del
solvente volatile, per cui si può porre Xin = 0. Si vuole avere nel solvente altobollente in uscita
una concentrazione in rapporto in moli del solvente volatile pari a Xus = 0,006. La relazione
d’equilibrio è data dall’equazione Y = 2,5X.
Considerando la volatilità del solvente altobollente e la solubilità del gas nel solvente altobollente,
entrambi del tutto trascurabili nelle condizioni di processo, calcolare il numero degli stadi ideali e
il rapporto tra solvente altobollente e gas richiesti per le condizioni previste.
2. Nell’assorbimento gas/liquido le due fasi devono venire in intimo contatto per assicurare un
efficiente trasporto di materia. Illustrare le varie tipologie delle apparecchiature utilizzate e le
relative prestazioni applicative.

Pag. 2/2

Sessione suppletiva 2018
Seconda prova scritta

Ministero dell’Istruzione, dell’ Università e della Ricerca
I184 – ESAME DI STATO DI ISTRUZIONE SECONDARIA SUPERIORE
Indirizzo: ITCM - CHIMICA, MATERIALI E BIOTECNOLOGIE
ARTICOLAZIONE CHIMICA E MATERIALI
Tema di: TECNOLOGIE CHIMICHE INDUSTRIALI

3. L’equilibrio chimico limita spesso la resa di reazioni chiave di diversi processi industriali. Il
candidato, in base agli studi fatti, illustri un processo condizionato dall’equilibrio chimico,
soffermandosi in particolare sulle tecniche impiegate per superare l’ostacolo e ottenere elevate rese
produttive.
4. In questi ultimi anni la produzione di gas naturale ha avuto tassi di crescita più elevati di quelli del
petrolio. La maggiore disponibilità di gas ha favorito lo sviluppo di una vasta gamma di processi
per finalità sia energetiche sia chimiche. Il candidato, in base agli studi fatti, riassuma
sinteticamente le varie tipologie dei possibili processi e ne approfondisca uno a sua scelta.

_______________________
Durata massima della prova: 6 ore.
È consentito l’uso di manuali relativi alle simbologie UNICHIM, di tabelle con dati numerici, di diagrammi relativi a parametri
chimico-fisici, di mascherine da disegno e di calcolatrici tascabili non programmabili.
È consentito l’uso del dizionario di italiano.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

