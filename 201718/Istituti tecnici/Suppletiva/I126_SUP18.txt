Pag. 1/1

Sessione suppletiva 2018
Seconda prova scritta

Ministero dell’Istruzione, dell’ Università e della Ricerca
I126 – ESAME DI STATO DI ISTRUZIONE SECONDARIA SUPERIORE
Indirizzo: ITGA – AGRARIA, AGROALIMENTARE E AGROINDUSTRIA
ARTICOLAZIONE GESTIONE DELL'AMBIENTE E TERRITORIO
Tema di: ECONOMIA, ESTIMO, MARKETING E LEGISLAZIONE
Il candidato svolga la prima parte della prova e risponda a due tra i quesiti proposti nella seconda
parte.
PRIMA PARTE
Viene conferito al perito l’incarico di valutare l’entità del danno a carico della coltura in atto in una
porzione di azienda irrigua ad indirizzo orticolo, avente superficie complessiva di 18,50 ettari, a
seguito di una deriva di prodotto pesticida verificatasi nel mese di giugno causata da operazioni errate
effettuate nel fondo confinante. Gli appezzamenti coinvolti coprono una superficie di 0,65 ettari e,
prima del verificarsi del danno, si presentavano in buono stato vegetativo e sanitario. La tecnica
colturale adottata è quella ordinaria della zona. Il danno ha causato la completa inutilizzabilità della
coltura a fini commerciali. Si ritiene che l’inquinamento dell’area non avrà effetti residui sulle colture
negli anni successivi.
Il candidato, individuata una zona di sua conoscenza, dopo aver descritto le caratteristiche aziendali
e quelle colturali di una specie orticola tipica dell'area, assumendo con congruità i dati necessari,
proceda alla stima del danno adottando il procedimento ritenuto più idoneo e motivando
adeguatamente le scelte effettuate.

SECONDA PARTE
1.

Il candidato esponga la vigente normativa in materia di affitto dei fondi rustici, evidenziando in
particolare, facendo uso di opportuni esempi, le modalità di determinazione dell’indennità
spettante, al termine del contratto, nel caso di miglioramenti fondiari effettuati dall’affittuario.

2.

Il candidato descriva le operazioni catastali da compiere in seguito ad un atto di divisione
ereditaria di un fondo rustico; proponga altresì un’esemplificazione con dati a sua scelta.

3.

Il candidato illustri i procedimenti di stima del valore del soprassuolo nel caso di una coltura
arborea nella fase di piena produzione; proponga altresì un’esemplificazione con dati a sua scelta.

4.

Il candidato, anche facendo riferimento ad eventuali esperienze personali extra scolastiche
(alternanza scuola lavoro, stage, tirocini, …), descriva, per il territorio di sua conoscenza, le
caratteristiche dei mercati e le principali forme di commercializzazione dei prodotti ortofrutticoli.

_____________________
Durata massima della prova: 6 ore.
È consentito l’uso di manuali e prontuari tecnici.
È consentito l’uso del dizionario di lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

