Ministero dell’Istruzione dell’’Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: ITEC – ELETTRONICA ED ELETTROTECNICA
ARTICOLAZIONE ELETTRONICA
Tema di: TECNOLOGIE E PROGETTAZIONE DI SISTEMI ELETTRICI ED ELETTRONICI

ESEMPIO PROVA

Il candidato svolga la prima parte della prova e risponda a due tra i quesiti proposti nella seconda
parte.

Parte prima
Sul tetto dell’edificio di un istituto tecnico, al fine di rendere energeticamente autosufficienti i
laboratori del dipartimento di Elettronica e lo spazio dedicato alle attività del Maker Space, si decide
di installare un inseguitore solare (vedi figura) costituito da uno specchio parabolico di 5 m di
diametro sul cui fuoco è posto un motore a ciclo Stirling che aziona un alternatore per la conversione
della radiazione incidente in energia elettrica.

L’apparato si completa con un sistema di accumulo dell’energia. La struttura dell’inseguitore è così
articolata:


due motori attuano la movimentazione dello specchio che deve possedere due gradi di libertà
(inseguimento di tipo altazimutale): un primo motore deve correggere l’inclinazione rispetto
alla superficie terrestre (alzo) e un secondo si occupa di regolare la posizione Est-Ovest
(brandeggio);



quattro sensori ottici, organizzati in coppie, forniscono ciascuno una corrente in uscita
direttamente proporzionale alla intensità della radiazione solare incidente;



un sistema di elaborazione a logica programmabile acquisisce i dati provenienti dai sensori, e
provvede a:
a. calcolare per ogni coppia di sensori la differenza dei rispettivi segnali, ottenendo così il
valore dell’errore di puntamento (uno per l’alzo e uno per il brandeggio);
b. generare di conseguenza gli opportuni segnali di correzione da inviare agli attuatori
(motori).

Il moto dell’inseguitore deve essere arrestato nel caso in cui i tutti i sensori forniscano segnali inferiori
a una certa soglia (buio o intensa nuvolosità).
La società incaricata del lavoro predispone un modello in scala ridotta dell’inseguitore per simularne
il funzionamento: si richiede pertanto la progettazione, realizzazione e messa a punto dell’hardware
e del software del sistema di puntamento del modello in questione.
Il candidato, fatte le ipotesi aggiuntive che ritiene necessarie e selezionati, in base alle proprie
conoscenze, i dispositivi, gli apparati e gli strumenti necessari alla realizzazione del prototipo deve:
1) proporre, argomentandolo, uno schema a blocchi dell’apparato di puntamento da realizzare,
dando le necessarie indicazioni in merito al posizionamento dei sensori ottici sul paraboloide
ed illustrando nel dettaglio il sistema programmabile scelto;
2) progettare l’interfaccia necessaria alla corretta acquisizione dei segnali provenienti dai sensori
tenuto conto che questi variano nel range 0 ÷ 100 mA;
3) illustrare nelle linee essenziali l’algoritmo di gestione del processo ed esplicitare in tale
contesto la parte relativa alla generazione dei segnali di comando per i motori;
4) dare indicazioni in merito al tipo di motori che intende utilizzare per la movimentazione del
modello inseguitore e illustrare attraverso quali dispositivi e quali tecniche intende effettuarne
l’azionamento.

Parte seconda
1) In relazione alla prima parte della prova, si illustri nel dettaglio (ambiente operativo,
strumentazione utilizzata, metodi sperimentali) la procedura di collaudo da attuarsi per
ottimizzare la posizione dei sensori, e la taratura della relativa scheda di interfaccia, al fine di
ottenere l’annullamento dei segnali di errore in corrispondenza di un corretto puntamento del
paraboloide. Si forniscano, inoltre, tutte le indicazioni necessarie sulla redazione di una
relazione tecnica appropriata.
2) In relazione alla prima parte della prova si discuta la problematica della generazione delle
tensioni di alimentazioni necessarie al corretto funzionamento dell’intero apparato.
3) Nell’ambito delle problematiche relative alla sicurezza negli ambienti di lavoro, ipotizzando
che la collocazione in opera dell’inseguitore avvenga su un terrazzo con parapetti in muratura
di altezza pari a 70 cm, si indichino i principali dispositivi di protezione necessari per la
prevenzione degli infortuni.
4) Nell’ambito del Life Cycle Assessment (L.C.A.) illustrare, eventualmente facendo riferimento
alle proprie esperienze, le problematiche in merito al ciclo di vita di un prodotto, a quali delle
norme ISO fa riferimento e in che cosa consiste la sua valutazione.

_________________
Durata massima della prova: 6 ore.
È consentito l’uso di calcolatrice non programmabile, manuali, prontuari tecnici e del dizionario di lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

