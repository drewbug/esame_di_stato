Ministero dell’Istruzione dell’’Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: LI12, EA08 – SCIENZE UMANE – OPZIONE ECONOMICO SOCIALE
Tema di: SCIENZE UMANE
ESEMPIO PROVA

Società e welfare
PRIMA PARTE
Il candidato, avvalendosi anche degli spunti offerti dalla lettura dei brani proposti, presenti le
caratteristiche del welfare italiano evidenziando i cambiamenti intervenuti nel corso del novecento.
“Il Piano Beveridge era un piano pragmatico e funzionale diretto non ai settori guida dell’economia,
industria, agricoltura, terziario, mondo finanziario, come accadeva negli Stati Uniti del New Deal, ma a
quello della immediata, quotidiana esistenza delle persone. Il governo, presieduto da Winston Churchill,
lo aveva annunciato alla Camera di Comuni il 27 gennaio 1942 come iniziativa di una “Commissione
interministeriale per le assicurazioni sociali e servizi assistenziali” costituita nel giugno 1941 e alla cui
guida era stato chiamato un economista liberale di sessantadue anni, rettore dell’University College di
Oxford, Sir William Beveridge. […]
Ai primi giorni di gennaio del 1943 il progetto di “protezione sociale e di politica sociale”, il Welfare
State nel senso più razionale e umano del termine, fu conosciuto e se ne iniziò l’esecuzione.
Sono trascorsi esattamente settant’anni, ma l’idea che ha guidato Beveridge e i suoi collaboratori e esperti
resta intatta ed attuale. Il piano implicava tre premesse: “sussidi all’infanzia, estesi servizi sanitari e di
riabilitazione, mantenimento degli impieghi”. Cioè una riforma politica totale della società. Delle tre
premesse è superfluo ricordare l’importanza che ebbe il servizio sanitario nazionale (da esso dipende
anche il nostro in vigore). Ma è importante anche la conclusione di Beveridge: “L’abolizione del bisogno
non può essere imposta né regalata ad una democrazia, la quale deve sapersela guadagnare avendo fede,
coraggio e sentimento di unità nazionale.”
Lucio VILLARI, Quel piano Beveridge che pare scritto oggi, «La Repubblica», 28 gennaio 2013
“Perché si possa parlare di welfare state, e non semplicemente dell’esistenza di una qualche forma di
protezione sociale, occorre che lo Stato assuma in modo sistematico la responsabilità per la soddisfazione
dei bisogni fondamentali dei suoi cittadini e non solo di alcune categorie, configurando un insieme di
diritti sociali. La solidarietà e redistribuzione pubblica integra quella privata-familiare, distinguendosi
sia da quella caritatevole sia da quella mutualistica per il suo carattere non discrezionale e
tendenzialmente universalistico.”
Chiara SARACENO, Il welfare, Il Mulino, Bologna 2013

SECONDA PARTE
Il candidato risponda a due dei seguenti quesiti:
1. Quali sono state le ragioni che hanno prodotto in Italia la crisi del Welfare State?
2. Quali sono le caratteristiche che distinguono il sistema bismarckiano da quello di Beveridge?
3. Quali differenze esistono tra le prestazioni assistenziali e quelle previdenziali erogate dallo Stato?
4. Dovendo procedere ad un’analisi dei bisogni in ambito sanitario, quale metodologia adottereste e
quali cautele nella strutturazione del campione?

__________________
Durata massima della prova: 6 ore.
È consentito l’uso del dizionario di italiano.
È consentito l’uso del dizionario bilingue (italiano-lingua del paese di provenienza) per i candidati di madrelingua non
italiana.
Non è consentito lasciare l’Istituto prima che siano trascorse 3 ore dalla dettatura del tema.

