Pag. 1/2

Sessione ordinaria 2018
Seconda prova scritta

Ministero dell’Istruzione, dell’ Università e della Ricerca
I024 – ESAME DI STATO DI ISTRUZIONE SECONDARIA SUPERIORE
Indirizzo: LI11 – SCIENZE UMANE
Tema di: SCIENZE UMANE
Diritti umani e principi democratici
PRIMA PARTE
Il candidato, avvalendosi anche delle riflessioni scaturite dalla lettura e dall’analisi dei documenti
sotto riportati, illustri le proprie considerazioni sulla funzione democratica dell’educazione ai
diritti umani.
“Nei diritti dell’uomo si riconosce l’insieme delle condizioni che assicurano il pieno rispetto e il pieno
sviluppo della persona umana. In tal senso l’uomo è il soggetto e il destinatario di questi diritti. Essi
appartengono alla dignità stessa della persona e precedono le leggi scritte che possono solo
riconoscerli e non determinarli. […]
La prima categoria di diritti (definiti anche diritti umani di «prima generazione» in quanto furono i
primi a essere riconosciuti, fin dalle Dichiarazioni americana e francese alla fine del secolo XVIII)
tutela la persona umana rispetto alla vita, all’identità personale, alla libertà di pensiero e di
associazione, alle garanzie processuali. I secondi (diritti di «seconda generazione», stabiliti più di
recente) impegnano l’autorità pubblica a porre in essere interventi specifici in ordine al lavoro, alla
salute, all’alimentazione, all’abitazione, all’educazione. Si è frattanto cominciato a parlare con
sempre maggiore insistenza anche di diritti umani di «terza generazione», o di solidarietà: il diritto
alla pace, al rispetto dell’ambiente, allo sviluppo; anche di questi si sta per ottenere il riconoscimento
internazionale.
Se gli sforzi di sistemazione giuridica dei diritti umani sul piano internazionale, nell’ultimo mezzo
secolo, hanno compiuto notevoli progressi, non altrettanto si può affermare per quanto riguarda il
loro effettivo esercizio: i diritti umani sono purtroppo ignorati o deliberatamente violati ogni giorno
in varie parti del mondo. Il loro rispetto dipende, certamente, da un insieme molto complesso di
fattori. Non secondario è il fatto che molti non li conoscano e dunque non siano in grado di farli valere
secondo procedure pertinenti. Se gli uomini non conoscono i loro diritti, non avranno la capacità di
rivendicarli e non sapranno neppure lottare per essi.
Questo spiega il moltiplicarsi degli sforzi per incrementare in tutto il mondo (specie nelle parti più a
rischio) l’educazione ai diritti umani. […]
Spetta all’Unesco il merito di aver messo a punto negli ultimi decenni gli interventi educativi più
significativi in materia. Attraverso fasi successive sono stati precisati gli obiettivi dell’insegnamento
relativo ai diritti umani: promuovere atteggiamenti di tolleranza, rispetto e solidarietà; diffondere la
conoscenza dei contenuti specifici dei diritti umani; sensibilizzare gli alunni circa le condizioni
necessarie perché i diritti si possano tradurre nella realtà sociale e politica. […]
Caduto il muro di Berlino è stato poi rafforzato il rapporto privilegiato fra i diritti umani e la
democrazia: l’educazione ispirata ai principi democratici è il presupposto stesso per l’esercizio dei
diritti umani, per una società più giusta e solidale. […] Ciò implica rivolgere attenzione agli stili di
insegnamento, agli ambienti (cognitivi ed emotivi) di classe e di istituto, alle relazioni interpersonali,
alle strategie didattiche alternative come la discussione di gruppo, i giochi e le simulazioni, la
drammatizzazione”.
Giorgio CHIOSSO, I significati dell’educazione. Teorie pedagogiche e della formazione, Mondadori Università, Milano 2009

Pag. 2/2

Sessione ordinaria 2018
Seconda prova scritta

Ministero dell’Istruzione, dell’ Università e della Ricerca
I024 – ESAME DI STATO DI ISTRUZIONE SECONDARIA SUPERIORE
Indirizzo: LI11 – SCIENZE UMANE
Tema di: SCIENZE UMANE
“Parallelamente al movimento che sostiene i diritti umani, si è diffusa una certa consapevolezza della
necessità di preservare i diritti culturali. A differenza dei diritti umani, i diritti culturali non vengono
assegnati ai singoli individui ma ai gruppi, come per esempio le minoranze etniche e religiose e le
società indigene (è del settembre 2007 l’approvazione da parte dell’Assemblea Generale delle
Nazioni Unite della Dichiarazione sui diritti dei popoli indigeni). I diritti culturali includono la
capacità di un gruppo di preservare la propria cultura, di allevare i propri figli secondo le tradizioni,
di continuare a utilizzare il proprio linguaggio e di non essere privato della propria base economica
da parte della nazione in cui la comunità si trova. Molti paesi hanno firmato patti che sottoscrivono e
appoggiano – a favore delle minoranze presenti in seno alle nazioni – diritti quali
l’autodeterminazione, la possibilità di esercitare un certo predominio e il diritto di praticare la
religione, la cultura e la lingua del gruppo di appartenenza”.
Conrad P. KOTTAK, Antropologia culturale, McGraw-Hill, Milano 2008

SECONDA PARTE
Il candidato risponda a due dei seguenti quesiti:
1.

L’apprendimento collaborativo fa riferimento al metodo educativo nel quale gli studenti lavorano
insieme per un obiettivo comune. Qual è, in sintesi, il pensiero di uno degli autori del Novecento
che teorizzano tale pratica educativa?

2.

Il diritto è il riconoscimento di un bene che va tutelato. Qual è il valore universale del diritto
all’istruzione?

3.

In che modo l’educazione ai diritti è parte integrante dell’educazione alla cittadinanza?

4.

La nozione di diritti culturali è correlata all’idea di relativismo culturale. Cosa si intende con
questo concetto antropologico?

____________________________
Durata massima della prova: 6 ore.
È consentito l’uso del dizionario di lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse tre ore dalla dettatura del tema.

