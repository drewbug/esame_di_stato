Pag. 1/1

Sessione ordinaria 2018
Seconda prova scritta

Ministero dell’Istruzione, dell’ Università e della Ricerca
N617 – ESAME DI STATO DI ISTRUZIONE SECONDARIA SUPERIORE
Indirizzo: LID9 – DESIGN - INDUSTRIA
Tema di: DISCIPLINE PROGETTUALI DESIGN (INDUSTRIA)
“Per costruire una mappa mentale, solitamente si parte da un tema centrale o da un concetto di base,
che può essere rappresentato in forma testuale o visiva, o con una combinazione di entrambe. Via via
che si procede all’elaborazione delle idee e dei pensieri, emerge una struttura organica, espressiva,
che sviluppa i collegamenti necessari e stimola associazioni e relazioni. Il percorso sensoriale può
vagare e deviare, evolvendo in tutte le direzioni, senza essere eccessivamente limitato o governato.
In questo modo si portano alla luce i pensieri inconsci, che possono così essere esaminati e
approfonditi.”
David Bramston, Il linguaggio dei prodotti, Zanichelli, 2011
Una startup di giovani designer si distingue nella progettazione di complementi d’arredo di incisivo
rigore formale e tecnico con una netta tendenza alla sottrazione ed un chiaro impatto emozionale. Un
noto brand di una catena di ristoranti, con la finalità di rinnovare la propria immagine, commissiona
ai giovani designer dei complementi d’arredo (portaombrelli, fioriere, appendiabiti, specchi, coffee
table, contenitori, consolle, vassoi, lampade da tavolo…) che dovranno promuovere la nuova
connotazione estetica e formale della catena di ristoranti.
Il candidato, rispondendo alla finalità della commessa, sulla base delle metodologie progettuali e
laboratoriali proprie dell’indirizzo di studi frequentato e delle esperienze effettuate, progetti un
complemento d’arredo aderente alle peculiarità progettuali della startup dei giovani designer
cercando di perseguire:
a)
b)
c)
d)

Sintesi come eliminazione del superfluo
Convivenza tra forme innovative e funzionalità
Equilibrio attraverso forme e segni
Ecocompatibilità

Si richiedono:
1.

Esemplificazioni espressive, dagli schizzi preliminari ai disegni tecnico-esecutivi, con note
chiarificatrici che accompagnino il percorso espressivo, nelle adeguate scale di
riduzione, ritenute dal candidato idonee ad illustrare il prodotto nelle sue caratteristiche esteticoformali, materiche, tecnologiche e funzionali;

2.

Realizzazione, con mezzi tradizionali o con strumenti informatici, di un particolare significativo
del progetto o del prodotto nella sua totalità, in scala ridotta, elaborato secondo individuali
preferenze espressive e/o in relazione alle strumentazioni disponibili nell'istituzione scolastica;

3.

Relazione coerente e personalizzata sull’intero iter progettuale.

Le modalità operative consistono in opzioni tecnico-espressive, a scelta del candidato, affinché
emergano le attitudini personali nell’autonomia creativa.
____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo se
la prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e dei
materiali cartacei presenti in biblioteca disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

