Pag. 1/1

Sessione ordinaria 2018
Seconda prova scritta

Ministero dell’Istruzione, dell’ Università e della Ricerca
N619 – ESAME DI STATO DI ISTRUZIONE SECONDARIA SUPERIORE
Indirizzo: LIH9 - DESIGN ARTE DEL VETRO
Tema di: DISCIPLINE PROGETTUALI DESIGN (VETRO)

L’amministrazione di un albergo storico, risalente alla fine dell’Ottocento, sta realizzando un’opera
di manutenzione straordinaria riqualificando e valorizzando gli arredi tradizionali, integrandoli con
elementi ispirati ai suoi preziosi ambienti o, comunque, armonicamente inseriti anche se di linee non
tradizionali.
In particolare è necessario realizzare un set di tavoli da salotto di varie dimensioni per l‘arredo della
hall, delle sale di lettura e del bar.
Sul piano dei tavoli sarà riportato il logo della struttura, ideato dalla/dal candidata/o e realizzato con
le tecniche utilizzate e sperimentate nel corso di studi.
Sulla base delle metodologie progettuali e laboratoriali proprie dell’indirizzo frequentato la/il
candidata/o dovrà avanzare una personale proposta per la realizzazione del set prevedendo, ove
necessario, anche l’utilizzo di altri materiali unitamente al vetro.
Si chiedono i seguenti elaborati:
- schizzi preliminari e bozzetti
- restituzione tecnico-grafica con annotazioni e campionature finalizzate al progetto
- progetto esecutivo con tavole di ambientazione
- eventuale realizzazione di un modello o del prototipo, anche parziale, di un elemento significativo
- scheda tecnica dell’intero iter progettuale.

___________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo
se la prova stessa è conclusa.
È consentito l’uso dei materiali e delle attrezzature, informatiche e laboratoriali, esclusa INTERNET, disponibili nella
istituzione scolastica.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

