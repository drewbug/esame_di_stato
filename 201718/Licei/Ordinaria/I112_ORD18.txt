Pag. 1/2

Sessione ordinaria 2018
Seconda prova scritta

Ministero dell’Istruzione, dell’ Università e della Ricerca
I112 – ESAME DI STATO DI ISTRUZIONE SECONDARIA SUPERIORE
Indirizzo: LI07 – AUDIOVISIVO MULTIMEDIALE
Tema di: DISCIPLINE AUDIOVISIVE E MULTIMEDIALI
Nel 1937 venne organizzata a Parigi, in un clima politico segnato da gravi tensioni tra gli Stati europei,
l’Esposizione internazionale “Arts et Techniques dans la Vie moderne”.
Come è noto, in questa occasione Pablo Picasso realizzò uno dei suoi dipinti più celebri: Guernica. Il
quadro, commissionato dal Governo repubblicano per portare all’attenzione del mondo la causa del
governo legittimo spagnolo, è ispirato al bombardamento aereo dell'omonima città basca (compiuto
dalla tedesca Legione Condor con il supporto dell'Aviazione Legionaria italiana), avvenuto il 26
aprile 1937 durante la guerra civile di Spagna. Questo evento aveva suscitato forte emozione e sdegno
poiché si trattava del primo bombardamento su popolazione civile; esso fu quindi percepito come
"eccezionale”, ma fu drammaticamente seguito dalla lunghissima serie di quelli che contrassegnarono
la Seconda Guerra Mondiale.

L’artista, all’epoca universalmente conosciuto come uno dei massimi protagonisti del mondo
dell’arte, realizzò una tela dalle dimensioni davvero ragguardevoli (3,51×7,82 metri); un dipinto
monumentale dal linguaggio cubista, che rinuncia ai colori per un cupo e rigoroso bianco e nero, ed
è ricco di elementi simbolici. Il quadro destò scalpore, fu molto acclamato ma anche molto criticato,
ed è divenuto con il passare degli anni un vero e proprio manifesto contro la guerra.
Anche oggi il messaggio di quest’opera non ha purtroppo perduto la sua drammatica attualità, come
testimoniano le parole scritte da Pietro Grasso in occasione dell’esposizione del cartone di Guernica
al Senato:
“Picasso, creando Guernica, elaborò un profondo e personale processo di sdegno civile per quanto
stava accadendo nell’Europa totalitarista di quegli anni, sfociando a poco a poco in un impegno
sociale sempre più maturo e capace di opporsi, con la propria arte, alla barbara violenza della
guerra.
E, soprattutto, con questa opera Picasso volle fare un vibrante appello al variegato mondo dell’Arte
affinché non girasse mai la testa dall’altra parte dinanzi ai germi di disumanità che ogni conflitto
porta con sé, ma facesse sempre sentire la propria voce e sapesse, attraverso la bussola della cultura
– ovvero del rispetto della diversità, del dialogo e dell’ascolto –, indirizzare l’uomo verso la pace,
che non è la mera assenza di guerra, bensì il più alto tra i valori della convivenza umana.

I112 – ESAME DI STATO DI ISTRUZIONE SECONDARIA SUPERIORE

Pag. 2/2

Sessione ordinaria 2018
Seconda prova scritta

Ministero dell’Istruzione, dell’ Università e della Ricerca
Indirizzo: LI07 – AUDIOVISIVO MULTIMEDIALE
Tema di: DISCIPLINE AUDIOVISIVE E MULTIMEDIALI
Appello che, oggi – forse ancora più di ieri –, mantiene la sua forza ed evidente attualità.
Abbiamo bisogno di opere che sappiano scuotere le nostre coscienze, che sappiano essere un faro per
noi e per i nostri figli per non farci perdere la giusta rotta, quella di essere portatori di
quell’inestimabile valore che è la Pace”.
Partendo dall’analisi di “Guernica” e dalle riflessioni sopra esposte, il candidato, utilizzando le
conoscenze e le esperienze maturate nel corso degli studi e le sue capacità creative, proponga in un
video una personale interpretazione delle tematiche legate alla tragedia della guerra.
Il video dovrà essere proiettato nelle scuole secondarie superiori in occasione di un ciclo di conferenze
organizzate da un’Organizzazione non governativa che intende promuovere nei giovani una maggior
conoscenza della storia come stimolo all’impegno e alla consapevolezza.
Sono richiesti:


Titolo;



Stesura del soggetto;



Sceneggiatura;



Schizzi preliminari e bozzetti;



Storyboard;



Realizzazione di un prototipo di una parte significativa del progetto;



Relazione finale sulle scelte di progetto.

____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo se la
prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e dei
materiali cartacei presenti in biblioteca disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

