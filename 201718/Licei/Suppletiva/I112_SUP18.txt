Pag. 1/2

Sessione suppletiva 2018
Seconda prova scritta

Ministero dell’Istruzione, dell’ Università e della Ricerca
I112 – ESAME DI STATO DI ISTRUZIONE SECONDARIA SUPERIORE
Indirizzo: LI07 – AUDIOVISIVO MULTIMEDIALE
Tema di: DISCIPLINE AUDIOVISIVE E MULTIMEDIALI
Il cittadino sostenibile non deve consumare, ma saper recuperare
Già nel 1983, innervosito dai semafori e dagli stop e sfiancato dal troppo traffico, Franco Battiato
invocava un’altra vita, per la quale “non servono eccitanti o ideologie”, ma neppure “tranquillanti
o terapie”. Mai come oggi dovremmo trovarci d’accordo, se riflettiamo su cosa dovrebbe significare
essere un vero cittadino del terzo millennio, naturalmente sostenibile per l’umanità e per il pianeta.
Intanto per cominciare bisognerebbe che i sapiens la piantassero di costruire ancora case e
infrastrutture, salvo le rarissime indispensabili. Il suolo va perduto sotto l’asfalto e il cemento (in
Italia al ritmo folle di 8mq/sec) non si recupera e impedisce di utilizzarlo per nutrire i viventi: per
avere 15 cm di suolo ci vogliono quasi due secoli. L’uomo sostenibile recupera, ristruttura, ricicla e
ripara, non consuma.
Uragani, tempeste di ghiaccio, ondate di caldo, alluvioni e smottamenti saranno sempre più
frequenti, più violenti e avverranno sempre più fuori stagione, e anche al fuori delle regioni che li
avevano ospitati fino al passato più recente.
Contro il cambiamento climatico, le attività produttive dei sapiens dovrebbero subire una colossale
riconversione ecologica.
Ma prima di tutto noi cittadini dovremmo razionalizzare l’uso della vettura privata il più possibile.
[…] Dovremmo mangiare sempre meno carne e pesce. […] Dovremmo poi evitare di produrre rifiuti
o, comunque ridurli riciclando fino al 90%. […]
E dovremmo abolire ogni plastica; un materiale che gli dei avevano dimenticato di creare e che dura
per sempre […]. Insomma sembra che dovremmo inventarci un uomo nuovo in città nuove.
Mario Tozzi, geologo e primo ricercatore del CNR, in Stampa Origami, 25.01.2018
I temi trattati in questo articolo coinvolgono da decenni scienziati, economisti, politici, e permangono
tuttora attuali e urgenti. Un noto canale televisivo generalista vuole realizzare una serie di video brevi
rivolti ad un pubblico di ragazzi e di giovani (indicativamente tra i 14 e i 20 anni), centrati sulla
cittadinanza consapevole e sulla sostenibilità ambientale. Ogni video conterrà informazioni
“teoriche” e consigli “pratici” e sarà dedicato a una differente tematica: alimentazione, ambiente,
mezzi di trasporto, riciclaggio ecc. Anche il linguaggio degli spot dovrà essere variato e vivace.
A partire dalle riflessioni contenute nel brano proposto e sulla base delle sue personali conoscenze ed
esperienze, il candidato progetti un breve video o un filmato a cartoni animati, che sia in grado di
proporre le tematiche esposte in modo serio ma accattivante, per sensibilizzare e far riflettere i giovani
utenti sull’importanza di assumere, nel quotidiano, comportamenti rispettosi, consapevoli,
“sostenibili”.

Pag. 2/2

Sessione suppletiva 2018
Seconda prova scritta

Ministero dell’Istruzione, dell’ Università e della Ricerca
I112 – ESAME DI STATO DI ISTRUZIONE SECONDARIA SUPERIORE
Indirizzo: LI07 – AUDIOVISIVO MULTIMEDIALE
Tema di: DISCIPLINE AUDIOVISIVE E MULTIMEDIALI
Sono richiesti:
 Titolo;
 Stesura del soggetto;
 Sceneggiatura;
 Schizzi preliminari e bozzetti;
 Storyboard;
 Realizzazione di un prototipo di una parte significativa del progetto;
 Relazione finale sulle scelte di progetto.

____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo se la
prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e dei
materiali cartacei presenti in biblioteca disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

