Pag. 1/2

Sessione suppletiva 2018
Seconda prova scritta

Ministero dell’Istruzione, dell’ Università e della Ricerca
I024 – ESAME DI STATO DI ISTRUZIONE SECONDARIA SUPERIORE
Indirizzo: LI11 – SCIENZE UMANE
Tema di: SCIENZE UMANE
Educazione, istituzioni educative e mutamenti sociali

PRIMA PARTE
Il candidato, avvalendosi anche della lettura e dell’analisi dei documenti riportati, alla luce delle
conoscenze maturate nello studio delle scienze umane, illustri il ruolo dell’educazione nelle diverse
culture e società.
“Io credo che
- ogni educazione deriva dalla partecipazione dell’individuo alla coscienza sociale della specie.
Questo processo s’inizia inconsapevolmente quasi dalla nascita e plasma continuamente le facoltà
dell’individuo, saturando la sua coscienza, formando i suoi abiti, esercitando le sue idee e destando i
suoi sentimenti e le sue emozioni. Mediante questa educazione inconsapevole l’individuo giunge
gradualmente a condividere le risorse intellettuali e morali che l’umanità è riuscita ad accumulare.
Egli diventa un erede del capitale consolidato della civiltà. L’educazione più formale e tecnica che
esista al mondo non può sottrarsi senza rischio a questo processo generale. Può soltanto organizzarlo
o trasformarlo in qualche direzione particolare.
- la sola vera educazione avviene mediante lo stimolo esercitato sulle facoltà del ragazzo da parte
delle esigenze della situazione sociale nella quale esso si trova. Tali esigenze lo stimolano a agire
come membro di un’unità, a uscire dalla sua originaria angustia di azione e di sentire, e a pensare a
se stesso dal punto di vista del benessere del gruppo del quale fa parte. […]
- il processo educativo ha due aspetti, l’uno psicologico e l’altro sociologico, e che nessuno dei due
può venire subordinato all’altro o trascurato senza che ne conseguano cattivi risultati.
[…] Riassumendo, io credo che l’individuo che deve essere educato è un individuo sociale e che la
società è un’unione organica di individui. Se eliminiamo il fattore sociale dal fanciullo si resta solo
con un’astrazione; se eliminiamo il fattore individuale dalla società, si resta solo con una massa inerte
e senza vita”.
John DEWEY, Il mio credo pedagogico. Antologia di scritti sull’educazione, La Nuova Italia, Firenze 1982

“Fin qui ho concentrato l’attenzione sulle quattro componenti che riempiono il tempo e lo spazio
educativo: trasmissione dei ruoli, perpetuazione dei valori culturali, alfabetizzazione e, infine,
comunicazione dei contenuti disciplinari e di modalità di pensiero. Ho poi posto in risalto la triade
dei valori che ha a lungo animato l’educazione: la ricerca di ciò che è vero, bello e bene all’interno
della cultura. E’ importante tuttavia riconoscere che i modi in cui le istituzoni hanno adempiuto ai
propri compiti sono alquanto vari: nel corso dei secoli, il pendolo ha oscillato tra diverse polarità.
Howard GARDNER, Sapere per comprendere. Discipline di studio e discipline della mente, Feltrinelli, Milano 1999

Pag. 2/2

Sessione suppletiva 2018
Seconda prova scritta

Ministero dell’Istruzione, dell’ Università e della Ricerca
I024 – ESAME DI STATO DI ISTRUZIONE SECONDARIA SUPERIORE
Indirizzo: LI11 – SCIENZE UMANE
Tema di: SCIENZE UMANE

SECONDA PARTE
Il candidato risponda a due dei seguenti quesiti:
1.

Qual è il complesso rapporto tra educazione ed istruzione?

2.

Nel contesto scolastico attuale, il termine competenza suggerisce una prospettiva di lavoro
diversa agli insegnanti. Quale il rapporto tra conoscenze e competenze?

3.

In alcune società tradizionali la crescita è segnata da alcuni riti. Quali sono gli aspetti formativi
presenti nei riti di passaggio?

4.

Quali sono le esperienze più rilevanti della “scuola laboratorio” elementare annessa
all’Università di Chicago?

____________________________
Durata massima della prova: 6 ore.
È consentito l’uso del dizionario di lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

