Pag. 1/2

Sessione suppletiva 2018
Seconda prova scritta

Ministero dell’Istruzione, dell’ Università e della Ricerca
LI12 – ESAME DI STATO DI ISTRUZIONE SECONDARIA SUPERIORE
Indirizzi: LI12, EA08 - SCIENZE UMANE - OPZIONE ECONOMICO SOCIALE
Tema di: SCIENZE UMANE
I beni comuni e le disuguaglianze nell'epoca globale
PRIMA PARTE
Il candidato, dopo avere preso in considerazione anche i brani riportati, illustri la natura dei beni
comuni e rifletta sulle cause delle disuguaglianze e sulle possibili soluzioni al problema.
“I diritti fondamentali delle persone, infatti, identificano le condizioni stesse di quell'esistenza "libera
e dignitosa" di cui parla la Costituzione e che deve essere sottratta alla pura logica mercantile. La
prima conseguenza di questa impostazione è appunto una tassonomia dei beni innovata dal
riconoscimento formale di quelli comuni. La seconda conseguenza è una considerazione "non
naturalistica" dei beni comuni, che si presentano come una costruzione storica e sociale riferita ai
fondamenti costituzionali di un ordinamento. La terza comporta la dislocazione dei beni comuni
dall'ambito proprietario e mercantile a quello individuato dal primato della persona e dei suoi diritti
fondamentali. Una quarta può essere individuata nel limite costituzionale che viene così imposto alla
legittimità delle "chiusure" nell'accesso a determinate categorie di beni, non ammissibili quando può
determinarsi un conflitto appunto con la tutela effettiva di diritti fondamentali. Da quest'insieme di
constatazioni può trarsi la conclusione che non siamo di fronte a una semplice associazione tra diritti
fondamentali e beni comuni, bensì alla produzione di beni comuni attraverso i diritti fondamentali”.
Stefano RODOTÀ, Che cos'è un bene comune, in AA. VV., Beni comuni, Feltrinelli, Milano 2015, pp.30-31

“Di fronte alla disuguaglianza dei redditi, alcuni si stringono nelle spalle. Qual è il problema se
qualcuno guadagna e qualcun altro perde? L'importante, sostengono, non è il modo in cui viene divisa
la torta, ma la dimensione della torta stessa. Il ragionamento è profondamente sbagliato. Un'economia
nella quale le condizioni della maggior parte dei cittadini peggiorino anno dopo anno - un'economia
come quella degli Usa - non è destinata a prosperare e lungo. I motivi sono più di uno.
Primo: il crescere della disuguaglianza è il lato della medaglia che nasconde il restringersi delle
opportunità. E ogni volta che riduciamo l'uguaglianza di opportunità, significa che non stiamo
utilizzando alcuni dei nostri beni di maggior valore - la nostra gente - nel modo più produttivo.
Secondo: molte delle distorsioni che portano alla disuguaglianza - come quelle associate a un potere
monopolistico e a un trattamento fiscale preferenziale spinto da interessi particolari - danneggiano
l'efficienza dell'economia. Questa nuova disuguaglianza continua a creare nuove distorsioni,
danneggiando ulteriormente l'efficienza. Per fare un unico esempio: troppi dei nostri giovani più
capaci, osservando i compensi astronomici che si potevano ottenere lavorando nel settore finanziario,
si sono diretti verso quel settore invece di dirigersi verso altri campi che avrebbero portato a
un'economia più produttiva e sana.
La terza ragione, forse la più importante, è che un'economia moderna ha bisogno di un'«azione
collettiva», di un governo che investa in infrastrutture, istruzione e tecnologia”.
Joseph E. STIGLITZ, La grande frattura. La disuguaglianza e i modi per sconfiggerla, Einaudi, Torino 2016, pp. 92-93

Pag. 2/2

Sessione suppletiva 2018
Seconda prova scritta

Ministero dell’Istruzione, dell’ Università e della Ricerca
LI12 – ESAME DI STATO DI ISTRUZIONE SECONDARIA SUPERIORE
Indirizzi: LI12, EA08 - SCIENZE UMANE - OPZIONE ECONOMICO SOCIALE
Tema di: SCIENZE UMANE
SECONDA PARTE
Il candidato risponda a due dei seguenti quesiti:
1.

Cosa intende Z. Bauman col concetto di "modernità liquida"?

2.

Cosa caratterizza il Piano Beveridge e i principali modelli di welfare esistenti?

3.

Quali sono in sintesi gli aspetti positivi e quelli negativi del processo di globalizzazione?

4.

Quali possono essere le principali strategie di intervento in Italia per eliminare le disuguaglianze
attraverso la scuola?

____________________________
Durata massima della prova: 6 ore.
È consentito l’uso del dizionario di lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse tre ore dalla dettatura del tema.

