Pag. 1/1

Sessione suppletiva 2018
Seconda prova scritta

Ministero dell’Istruzione, dell’ Università e della Ricerca
I258 – ESAME DI STATO DI ISTRUZIONE SECONDARIA SUPERIORE
Indirizzo: LIB6 – ARTI FIGURATIVE GRAFICO-PITTORICO
Tema di: DISCIPLINE PITTORICHE
Il corpo
Il corpo è interpretato come qualcosa da cui l’uomo non può assolutamente prescindere, che lo pone
in contatto con il mondo esterno. L’uomo, attraverso i pori del corpo, che nel termine greco originario
poroi volevano dire tanto vie d’entrata quanto vie d’uscita, e dunque mediante i propri sensi, si pone
in contatto con il mondo. Soltanto il corpo mette l’uomo in contatto con il mondo. Il corpo permette
all’uomo l’idea della fedeltà al mondo.
Remo Bodei in “La filosofia e il corpo” - Enciclopedia multimediale delle scienze filosofiche - Rai Educational

Nell’opera pittorica o scultorea il corpo umano può essere rappresentato affidandosi al solo aspetto
esteriore o, al contrario, investigando ciò che “l’involucro” cela per fare emergere tutte le più intime
emozioni. Il corpo è spesso al centro dell’espressione artistica: dalla Venere di Willendorf ai potenti
corpi scolpiti nella pietra da Michelangelo, dalle esili e consunte figure di Giacometti ai corpi
deformati e corrosi di Bacon, l’artista nel corso dei secoli non ha mai smesso di indagare quello che
sembra un inquietante tormento. Nel mondo classico e in molte espressioni artistiche del passato la
ricerca si è concentrata sulla elaborazione di canoni per determinare i precisi rapporti proporzionali
che intercorrono tra le varie parti del corpo o sulla volontà di riprodurre fedelmente la realtà; nell’arte
del secolo scorso si è spesso imposto il desiderio di reinventare, trasformare e interpretare il concetto
di corpo.
Partendo da queste riflessioni e traendo anche ispirazione da artisti e opere a lui congeniali, il
candidato produca un elaborato che dia prova delle sue competenze tecnico-artistiche e della sua
capacità interpretativa ed espressiva in relazione al tema del corpo umano.
Sulla base delle metodologie progettuali e laboratoriali proprie dell’indirizzo di studi frequentato e in
coerenza con il suo percorso artistico, il candidato scelga il linguaggio espressivo a lui più congeniale
e progetti un’opera grafico - pittorica illustrandone il percorso ideativo. In fase progettuale il
candidato definirà, liberamente, le dimensioni dell’opera proposta ed eventualmente il contesto nel
quale essa dovrebbe essere collocata.
Si richiedono i seguenti elaborati:





schizzi preliminari e bozzetti con annotazioni;
progetto esecutivo con misure dell’opera ed eventuali tavole di ambientazione;
opera originale 1:1 o particolare dell’opera in scala eseguito con tecnica libera;
relazione illustrativa con specifiche tecniche e descrizione delle peculiarità dell’opera e,
eventualmente, del luogo prescelto per accoglierla.

____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo se la
prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e dei
materiali cartacei presenti in biblioteca disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

