Pag. 1/1

Sessione straordinaria 2018
Seconda prova scritta

Ministero dell’Istruzione, dell’ Università e della Ricerca
LIC6 – ESAME DI STATO DI ISTRUZIONE SECONDARIA SUPERIORE
Indirizzo: LIC6 – ARTI FIGURATIVE PLASTICO-PITTORICO
Tema di: DISCIPLINE PITTORICHE
La città globale
La città globale è luogo di incontro e di scontro, di identità perdute e ritrovate; è il ricordo, il desiderio, il
tempo, il problema della comunicazione. È una città-concetto che riflette il mondo globalizzato, senza
confini, senza limiti; un mondo che pare aver realizzato un sogno di universale fratellanza, ma fa sorgere
grandi e piccole frontiere dentro la città stessa; si ergono confini e muri nel suo territorio, all’interno dei
quali si è di “questo” o di “quell’altro” quartiere, di “questa” o di “quell’altra” etnia o appartenenza.
I territori urbani sono poi costellati, segnati dai cosiddetti non-luoghi: ipermercati e centri commerciali,
aeroporti, stazioni ferroviarie e di metropolitana, parcheggi, raccordi autostradali.
La città globale contemporaneamente nasconde e mostra in sé i segni del fare umano passato e presente,
come un testimone muto; muri e angoli reconditi, quasi fossero membrane e diaframmi, chiedono e offrono
possibilità di parlare, di raccontare, di testimoniare. Al suo interno convivono molte città diverse: la città
luogo di segni monumentali; la città rumorosa e “sferragliante” dell’epoca borghese; la città invasa da un
profluvio di immagini dell’età post-industriale.
Infine spesso la città globale assume il valore di “oggetto”: oggetto della rappresentazione; oggetto di
interventi architettonici, pittorici, installativi; oggetto di un “racconto” per immagini sia documentario che
esistenziale.
Partendo da queste riflessioni e traendo ispirazione anche da artisti, opere o movimenti artistici a lui
congeniali, il candidato delinei un proprio progetto sul tema della città globale, che dia prova delle sue
capacità interpretative ed espressive e delle sue competenze tecnico-artistiche.
Sulla base delle metodologie progettuali e laboratoriali proprie dell’indirizzo di studi frequentato e in
coerenza con il suo percorso artistico, il candidato scelga il linguaggio espressivo a lui più congeniale e
progetti un’opera grafico-pittorica illustrandone il percorso ideativo. In fase progettuale il candidato
definirà, liberamente, le dimensioni dell’opera proposta ed eventualmente il contesto nel quale essa
dovrebbe essere collocata; in considerazione dell’indirizzo di studi frequentato il candidato potrà,
esclusivamente in fase progettuale, prevedere l’inserimento nell’opera di elementi tridimensionali.
Si richiedono i seguenti elaborati:


schizzi preliminari e bozzetti con annotazioni;



progetto esecutivo con misure dell’opera ed eventuali tavole di ambientazione;



opera originale 1:1 o particolare dell’opera in scala eseguito con tecnica libera;



relazione illustrativa con specifiche tecniche e descrizione delle peculiarità dell’opera e,
eventualmente, del luogo prescelto per accoglierla.

____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo se la
prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e dei
materiali cartacei presenti in biblioteca disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

