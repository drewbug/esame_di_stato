Pag. 1/1

Sessione straordinaria 2017
Seconda prova scritta

Ministero dell’Istruzione, dell’ Università e della Ricerca
I184 – ESAME DI STATO DI ISTRUZIONE SECONDARIA SUPERIORE
Indirizzo: ITCM - CHIMICA, MATERIALI E BIOTECNOLOGIE
ARTICOLAZIONE CHIMICA E MATERIALI
Tema di: TECNOLOGIE CHIMICHE INDUSTRIALI
Il candidato svolga la prima parte della prova e due tra i quesiti proposti nella seconda parte.
PRIMA PARTE
Da un materiale solido di origine vegetale si vuole estrarre un componente per trattamento con un
solvente a base acquosa. Il materiale vegetale arriva già condizionato per l’estrazione che si effettua
moderatamente a caldo. Il solvente è disponibile a temperatura ambiente. Dopo l’estrazione, dal
residuo solido si recupera altro estratto per centrifugazione che si riunisce con l’estratto in uscita
dall’estrattore. L’insieme degli estratti e il residuo solido centrifugato proseguono verso ulteriori
lavorazioni.
Il candidato, dopo aver adottato gli eventuali recuperi termici ritenuti opportuni, disegni lo schema
dell’impianto idoneo a realizzare l’operazione proposta, completo delle apparecchiature accessorie
(pompe, valvole, serbatoi, ecc.) e delle regolazioni automatiche principali rispettando, per quanto
possibile, la normativa UNICHIM.
SECONDA PARTE
1. In un processo di estrazione in un unico stadio si trattano 200 kg di un materiale costituito per il
30% in massa dal soluto che si vuole estrarre, per il 20% dal solvente d’estrazione e per il restante
da inerte.
La linea che rappresenta la composizione di equilibrio del corpo di fondo con la soluzione è data
dall’equazione y = 0,5 – 0,5·x e si opera con una massa di solvente pari tre volte quella minima. Il
solvente utilizzato si può considerare puro.
Calcolare la massa del solvente richiesto e composizione e massa di estratto e residuo.
2. Nell’estrazione solido - liquido si utilizzano apparecchiature d’estrazione molto diverse. Il
candidato illustri e classifichi le più comuni.
3. Gli idrocarburi aromatici presenti nelle frazioni petrolifere possono essere dei componenti
importanti da recuperare come materie prime per altre lavorazioni o delle sostanze da allontanare
per la conclamata insalubrità di alcuni di loro. Il candidato sviluppi la problematica illustrando
esempi e processi volti recuperare o a eliminare i composti aromatici dalle frazioni ottenute dal
petrolio.
4. Molti processi si basano su reazioni di idrogenazione. Si possono trovare esempi nei processi di
raffineria, nella chimica di base, nella petrolchimica, nell’industria alimentare, ecc. Il candidato, a
sua libera scelta, illustri un processo in cui l’idrogenazione sia di prevalente importanza
soffermandosi, in particolar modo, sugli aspetti termodinamici e cinetici della reazione e sulla
tipologia del reattore impiegato.
____________________________
Durata massima della prova: 6 ore.
È consentito l’uso di manuali relativi alle simbologie UNICHIM, di tabelle con dati numerici, di diagrammi relativi a
parametri chimico-fisici, di mascherine da disegno e di calcolatrici tascabili non programmabili.
Non è consentita la consultazione di libri di testo.
È consentito l’uso del dizionario di italiano.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

