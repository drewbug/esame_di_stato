Pag. 1/2

Sessione suppletiva 2017
Seconda prova scritta

Ministero dell’Istruzione, dell’ Università e della Ricerca
I044 – ESAME DI STATO DI ISTRUZIONE SECONDARIA SUPERIORE
Indirizzo: ITIA - INFORMATICA E TELECOMUNICAZIONI
ARTICOLAZIONE INFORMATICA
Tema di: INFORMATICA - Tipologia C
Il candidato (che potrà eventualmente avvalersi delle conoscenze e competenze maturate attraverso
esperienze di alternanza scuola-lavoro, stage o formazione in azienda) svolga la prima parte della
prova e due tra i quesiti proposti nella seconda parte.
PRIMA PARTE
Una scuola superiore vuole gestire le assenze degli studenti. Con ‘assenze’ si intendono sia la mancata
presenza per un giorno intero, sia l’ingresso in ritardo (con relativo orario), sia l’uscita anticipata (con
relativo orario). A questo scopo, la scuola richiede lo sviluppo di una applicazione Web che utilizza
un database nel quale sono memorizzate, relativamente all’anno scolastico in corso, le seguenti
informazioni:
- per ogni studente il nome, la data di nascita, la classe frequentata, lo username e la password di
accesso per la consultazione, da parte dello studente e dei suoi genitori, delle assenze personali;
- le assenze, delle quali si deve registrare la data di effettuazione e la tipologia (giorno intero,
ingresso in ritardo con relativo orario, uscita anticipata con relativo orario) ed il docente che l’ha
inserita;
- le classi dell’istituto, con la tipologia (liceo o tecnico o professionale),
l’indirizzo/articolazione/opzione di appartenenza (esempio 1: tecnico indirizzo “Informatica e
Telecomunicazioni” articolazione “Informatica”; esempio 2: professionale indirizzo “Servizi per
l’enogastronomia e l’ospitalità alberghiera” articolazione “Enogastronomia” opzione “Prodotti
dolciari artigianali e industriali”; esempio 3: liceo indirizzo “Classico”);
- le ore di lezione effettivamente svolte dalle classi nel corso dell’anno: per ciascuna ora di lezione
il docente registra data, ora, materia, argomento trattato. Eventuali docenti co-presenti (es.
docente di laboratorio, docente di sostegno) firmano la loro presenza in aula accedendo
autonomamente alla piattaforma con proprio username e password.
Il candidato, fatte le opportune ipotesi aggiuntive, sviluppi:
1. un'analisi della realtà di riferimento, giungendo alla definizione di uno schema concettuale della
base di dati che, a suo motivato giudizio, sia idoneo a gestire la realtà presentata;
2. il relativo schema logico;
3. le seguenti interrogazioni espresse in linguaggio SQL:
a. elencare tutte le assenze dall’inizio dell’anno di un certo studente con la relativa data;
b. elencare gli studenti che non hanno mai fatto assenze;
c. visualizzare l’elenco degli studenti che hanno superato un certo numero di ore di assenza,
riportando cognome, nome e classe di appartenenza;
4. il progetto di massima della struttura funzionale dell’applicazione Web, realizzando, con
appropriati linguaggi a scelta sia lato client che lato server, la porzione dell’applicazione che
consente di gestire l’accesso riservato da parte di uno studente, per visualizzare tutte le proprie
assenze dall’inizio dell’anno con la relativa data (vedi interrogazione a. del punto 3).

Pag. 2/2

Sessione suppletiva 2017
Seconda prova scritta

Ministero dell’Istruzione, dell’ Università e della Ricerca
I044 – ESAME DI STATO DI ISTRUZIONE SECONDARIA SUPERIORE
Indirizzo: ITIA - INFORMATICA E TELECOMUNICAZIONI
ARTICOLAZIONE INFORMATICA
Tema di: INFORMATICA - Tipologia C
SECONDA PARTE
I.

In relazione al tema sviluppato nella prima parte, il candidato integri la base di dati in modo da
tenere conto delle differenti tipologie di soggetti che possono interagire con essa:
a. studenti/genitori, che devono visualizzare solo le proprie assenze;
b. docenti, che possono visualizzare e inserire le assenze;
c. personale di segreteria, che può inserire i dati relativi a nuovi studenti e visualizzare le assenze
di tutti gli studenti;
e sviluppi, con appropriati linguaggi a scelta sia lato client che lato server, il codice necessario per
visualizzare un menu che offra le sole funzioni significative per il profilo dell’utente accreditato.

II.

In relazione al tema sviluppato nella prima parte, il candidato definisca in linguaggio SQL un
sottoinsieme delle relazioni della base di dati in cui siano presenti alcune relazioni che contengono
vincoli di integrità referenziale e/o vincoli di dominio, laddove presenti. Sviluppi inoltre le due
query seguenti:
a. il totale delle ore di lezione fatte da ciascun docente per ogni materia che insegna, ordinando
i dati per docente e materia insegnata;
b. visualizzare per ciascuna classe la media delle ore di assenza.

III.

Un’associazione del terzo settore vuole gestire l’iscrizione on-line di volontari per un’attività di
servizio sociale. Il candidato sviluppi, con appropriati linguaggi a scelta sia lato client che lato
server, il form on-line per la registrazione dei dati di un volontario, che consenta di memorizzare
username, password, cognome, nome, data di nascita, indirizzo di posta elettronica, numero di
telefono, posizione lavorativa (lavoratore dipendente, libero professionista, non occupato,
pensionato, studente). L’associazione vuole che il form preveda sistemi di gestione delle
condizioni di errore, con modalità che il candidato specificherà (es: definizione dei campi
obbligatori, l’e-mail deve contenere il carattere ‘@’, la password deve essere composta di un
numero minimo di caratteri sia numerici che alfanumerici, il numero di telefono può contenere
solo cifre e il carattere ‘/’, …).

IV.

Il candidato illustri quali sono gli operatori dell’algebra relazionale discutendone le proprietà
anche attraverso l’uso di esempi riferiti al seguente schema relazionale:
Testo (id, titolo, genere)
Editore (id, ragione_sociale, città, data_fondazione, logo)
Pubblica (id_testo, id_edit, anno_pubblic, prezzo)
in cui per la relazione ‘Pubblica’, i campi ‘id_testo’ e ‘id_edit’ referenziano rispettivamente la
chiave primaria delle relazioni ‘Testo’ ed ‘Editore’.

___________________________
Durata massima della prova: 6 ore.
È consentito l’uso di manuali tecnici e di calcolatrici tascabili non programmabili.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

