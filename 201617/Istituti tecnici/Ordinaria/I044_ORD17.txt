Pag. 1/3

Sessione ordinaria 2017
Seconda prova scritta

Ministero dell’Istruzione, dell’ Università e della Ricerca
I044 – ESAME DI STATO DI ISTRUZIONE SECONDARIA SUPERIORE
Indirizzo: ITIA - INFORMATICA E TELECOMUNICAZIONI
ARTICOLAZIONE INFORMATICA
Tema di: INFORMATICA - Tipologia C

Il candidato (che potrà eventualmente avvalersi delle conoscenze e competenze maturate attraverso
esperienze di alternanza scuola-lavoro, stage o formazione in azienda) svolga la prima parte della
prova e due tra i quesiti proposti nella seconda parte.
PRIMA PARTE
Un’azienda start-up vuole costruire una piattaforma Web che consenta il car pooling tra viaggiatori
sul territorio nazionale, con l’obiettivo di diffondere l’uso di una mobilità flessibile e personalizzata
in termini di percorsi e costi.
Gli utenti della piattaforma possono essere di due tipi: utenti-autisti (coloro che offrono un passaggio
con la propria macchina) e utenti-passeggeri (coloro che usufruiscono del passaggio).
Gli autisti devono registrarsi sul sito ed inserire i propri dati: generalità, numero e scadenza patente
di guida, dati dell’automobile utilizzata, recapito telefonico, email, fotografia.
Per ogni viaggio che intendono condividere, gli autisti devono indicare città di partenza, città di
destinazione, data ed ora di partenza, contributo economico richiesto ad ogni passeggero, tempi di
percorrenza stimati. È responsabilità dell’autista, mano a mano che accetterà passeggeri per un certo
viaggio, dichiarare chiuse le prenotazioni per quel viaggio, utilizzando un’apposita funzione sul
portale.
L’utente-passeggero si deve registrare sulla piattaforma, indicando cognome e nome, documento di
identità, recapito telefonico ed email. La piattaforma fornisce ai passeggeri la possibilità di indicare
città di partenza e di destinazione e data desiderata; presenta quindi un elenco di viaggi (per cui non
siano ancora chiuse le prenotazioni), ciascuno con le caratteristiche dell’autista e le modalità del
viaggio stesso inserite dall’autista (orario, eventuali soste previste alle stazioni di servizio, possibilità
di caricare bagaglio o animali, …).
Il passeggero sceglie quindi il viaggio desiderato con il corrispondente autista, anche esaminando il
voto medio e i giudizi dei feedback assegnati tramite la piattaforma dai precedenti passeggeri
all’autista stesso, e si prenota. Le informazioni sul passeggero vengono inviate per email dalla
piattaforma all’autista scelto, il quale può consultare sul portale il voto medio e i giudizi dei feedback
ricevuti dal passeggero da parte di precedenti autisti e decidere se accettarlo o meno. Il passeggero di
conseguenza riceverà una email di accettazione o di rifiuto della prenotazione effettuata, contenente,
in caso di accettazione, un promemoria con città di partenza e destinazione, data e orario del viaggio,
dati dell’autista e della sua automobile.
A viaggio effettuato, il passeggero può inserire un feedback sull’autista, espresso sia in forma di voto
numerico che di giudizio discorsivo. A sua volta, l’autista può inserire un feedback sul passeggero,
espresso sia in forma di voto numerico che di giudizio discorsivo. Sia i voti medi che i singoli giudizi
dei feedback ricevuti da ciascun autista sono disponibili ai passeggeri; analogamente, sia i voti medi
che i singoli giudizi dei feedback ricevuti da ciascun passeggero sono disponibili agli autisti.

Pag. 2/3

Sessione ordinaria 2017
Seconda prova scritta

Ministero dell’Istruzione, dell’ Università e della Ricerca
I044 – ESAME DI STATO DI ISTRUZIONE SECONDARIA SUPERIORE
Indirizzo: ITIA - INFORMATICA E TELECOMUNICAZIONI
ARTICOLAZIONE INFORMATICA
Tema di: INFORMATICA - Tipologia C

Il candidato, fatte le opportune ipotesi aggiuntive, sviluppi:
1. un'analisi della realtà di riferimento, giungendo alla definizione di uno schema concettuale della
base di dati che, a suo motivato giudizio, sia idoneo a gestire la realtà presentata;
2. il relativo schema logico;
3. le seguenti interrogazioni espresse in linguaggio SQL:
a) data una città di partenza, una di arrivo e una data, elencare gli autisti che propongono un
viaggio corrispondente con prenotazioni non ancora chiuse, in ordine crescente di orario,
riportando i dati dell’auto e il contributo economico richiesto;
b) dato il codice di una prenotazione accettata, estrarre i dati necessari per predisporre l’email
di promemoria da inviare all’utente passeggero;
c) dato un certo viaggio, consentire all’autista di valutare le caratteristiche dei passeggeri
visualizzando l’elenco di coloro che lo hanno prenotato, con il voto medio dei feedback
ricevuti da ciascun passeggero, presentando solo i passeggeri che hanno voto medio
superiore ad un valore indicato dall’autista;
4. il progetto di massima della struttura funzionale dell’applicazione Web, realizzando, con
appropriati linguaggi a scelta sia lato client che lato server, un segmento significativo
dell'applicazione che consente l'interazione con la base di dati.

SECONDA PARTE
I.

In relazione al tema proposto nella prima parte, il candidato integri il modello già realizzato al
fine di gestire in automatico il numero di posti disponibili nei vari viaggi, evitando che sia
responsabilità dell’autista dichiarare chiuse le prenotazioni sul portale. Nel momento in cui
inserisce un viaggio, l’autista dichiara il numero massimo di posti disponibili. Mano a mano che
gli autisti accettano le prenotazioni, il sistema visualizzerà solo i viaggi con posti ancora
disponibili: a tal fine, una prenotazione non ancora accettata dall’autista non comporta alcun
impegno del posto, che resta così ancora disponibile per prenotazioni di altri passeggeri. Per
ciascun viaggio, la piattaforma mostrerà il numero dei posti disponibili e il numero delle
prenotazioni non ancora accettate. Il candidato sviluppi poi la pagina web, sia lato client che
lato server, per fornire ai passeggeri tali informazioni.

Pag. 3/3

Sessione ordinaria 2017
Seconda prova scritta

Ministero dell’Istruzione, dell’ Università e della Ricerca
I044 – ESAME DI STATO DI ISTRUZIONE SECONDARIA SUPERIORE
Indirizzo: ITIA - INFORMATICA E TELECOMUNICAZIONI
ARTICOLAZIONE INFORMATICA
Tema di: INFORMATICA - Tipologia C

II. In relazione al tema proposto nella prima parte, il candidato immagini di volere documentare al
committente l’operatività della piattaforma proposta. A tal fine, imposti una relazione tecnica che
presenti le principali caratteristiche dell’applicazione Web in termini di organizzazione e
funzionalità. In particolare, imposti la struttura di tale relazione, motivando le scelte e scrivendo
un esempio significativo dei relativi contenuti.
III. Dato il seguente schema relazionale:
film (id, titolo, durata, anno di produzione, genere);
attore (id, nome, cognome, data_nascita, fotografia);
recita (id_film, id_attore, ruolo);
il candidato:
 determini la modalità di gestione del campo ‘fotografia’ che prevede la memorizzazione di
una immagine dell’attore in un formato grafico (es. JPG);
 formalizzi in linguaggio SQL lo schema fisico corrispondente allo schema relazionale,
sapendo che:
a. il campo ‘genere’ ammette solo i seguenti valori: fantasy, giallo, commedia, horror,
drammatico, fantascienza, azione;
b. per la relazione ‘recita’, i campi ‘id_film’ e ‘id_attore’ referenziano rispettivamente la
chiave primaria delle relazioni ‘film’ e ‘attore’;
 discuta l’uso degli indici nel modello fisico di una base di dati e suggerisca con motivato
giudizio indici appropriati per questo schema relazionale, definendoli in linguaggio SQL.
IV.

Un’azienda desidera sviluppare un’applicazione Web per la prenotazione on-line di eventi
culturali, fruibile sia da computer desktop che da dispositivi mobili come tablet e smartphone. Il
candidato esponga i punti critici da affrontare relativamente alle differenti proprietà di
visualizzazione delle varie tipologie di dispositivi e alla rispettiva fruizione dei contenuti. Illustri
possibili misure risolutive, con esempi relativi all’applicazione in questione.

___________________________
Durata massima della prova: 6 ore.
È consentito l’uso di manuali tecnici e di calcolatrici tascabili non programmabili.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

