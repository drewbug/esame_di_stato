Pag. 1/1

Sessione ordinaria 2017
Seconda prova scritta

Ministero dell’Istruzione, dell’ Università e della Ricerca
LIA6 – ESAME DI STATO DI ISTRUZIONE SECONDARIA SUPERIORE
Indirizzo: LIA6 – ARTI FIGURATIVE
CURVATURA ARTE DEL PLASTICO-SCULTOREO
Tema di: DISCIPLINE PLASTICHE E SCULTOREE
Luce e ombra
“A venticinque anni ho intuito che la luce e l’ombra sono i lati opposti della medesima cosa, che il luogo
illuminato dal sole viene sempre raggiunto dall’ombra. Ecco cosa penso ora, a trent’anni: più è profonda la
gioia più intensa è la tristezza, più è grande il piacere più acuta è anche la sofferenza. Se si tenta di separarli
si perde se stessi. Se si prova a disfarsene crolla il mondo”
Natsume Soseki, Guanciale d’erba, BEAT Edizioni, Trebaseleghe (PD), 2014

È noto che nelle arti plastiche la luce svolge un ruolo fondamentale perché, con le ombre, rende percettibile
la tridimensionalità volumetrica e la profondità spaziale. Una luce diffusa attenua i volumi, una luce
direzionata li drammatizza e le sue variazioni rendono instabile la percezione. Se si pensa al ruolo della luce
nella scultura di Medardo Rosso, agli effetti chiaroscurali nelle forme di Henry Moore o alla delicatezza
impalpabile delle forme di Jean Arp ci rendiamo conto che il contrasto luce/ombra diventa per l’artista un
elemento imprescindibile della sua opera. Ma nell’arte dell’Otto e del Novecento l’ombra assume spesso
anche un significato fortemente simbolico; in Van Gogh, Munch, Kirchner, Gauguin e in molti altri artisti
avanguardisti, l'ombra diventa metafora del mistero, della inesplorata realtà interiore dove si annidano le
visioni dell'inconscio.
Partendo da queste riflessioni e traendo ispirazione da artisti e opere a lui congeniali, il candidato delinei un
proprio progetto basato sul rapporto dialettico luce/ombra, che dia prova della sua capacità interpretativa ed
espressiva e delle sue competenze tecnico-artistiche.
Sulla base delle metodologie progettuali e laboratoriali proprie dell’indirizzo di studi frequentato e in
coerenza con il suo percorso artistico, il candidato scelga il linguaggio espressivo a lui più congeniale e
progetti un’opera plastica o scultorea illustrandone il percorso ideativo. In fase progettuale il candidato
definirà, liberamente, le dimensioni dell’opera proposta ed eventualmente il contesto nel quale essa dovrebbe
essere collocata.
Si richiedono i seguenti elaborati:
 schizzi preliminari e bozzetti con annotazioni;
 progetto esecutivo con misure dell’opera ed eventuali tavole di ambientazione;
 opera originale 1:1 o particolare dell’opera in scala eseguito con tecnica libera;
 relazione illustrativa con specifiche tecniche e descrizione delle peculiarità dell’opera e, eventualmente,
del luogo prescelto per accoglierla.
____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo se
la prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e dei
materiali cartacei presenti in biblioteca disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

