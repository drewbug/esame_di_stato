Pag. 1/1

Sessione ordinaria 2017
Seconda prova scritta

Ministero dell’Istruzione, dell’ Università e della Ricerca
N617 – ESAME DI STATO DI ISTRUZIONE SECONDARIA SUPERIORE
Indirizzo: LID9 – DESIGN
CURVATURA INDUSTRIA
Tema di: DISCIPLINE PROGETTUALI DESIGN (INDUSTRIA)
Massificazione e consumismo si traducono nella città dell’aggressività, della competitività cieca,
nella “città inabitabile, istigatrice alla discordia”.
Rossi A.L. e Mazzoleni D., Spazio e comportamento, in Zevi B., Architettura.
Concetti di una controstoria, Newton Compton, 2006

Lo spazio urbano è un luogo dove si svolgono attività diversificate, uno spazio collettivo che va
attrezzato. Lampioni, balaustre, pavimentazioni, cancelli, fioriere, panchine e altri arredi sono il
risultato del progetto di immagine e funzionalità di una città.
L’arredo urbano è un ambito al centro delle attenzioni dei progettisti, con l’obiettivo di operare
interventi che sempre di più adeguino i “luoghi urbani” al gusto di chi vive quegli spazi. Molteplici
sono gli esempi originali che rispondono adeguatamente al contesto in cui vengono collocati,
espressione di sostenibilità economica ed ambientale.
Il Comune di una città del Sud Italia bandisce un contest sul territorio nazionale per la progettazione
di una panchina-fioriera da collocare in diverse zone pedonali della città, ideata per un ritorno all’uso
della strada come spazio di vita per la comunità.
Non è precluso l’utilizzo di nessun materiale, né sono poste limitazioni all’originalità della forma.
L’elemento di arredo deve caratterizzarsi per qualità espressiva, essere un prodotto mono-materico,
eco-compatibile e deve soddisfare i criteri di replicabilità e serialità; un prodotto innovativo non
ottenuto attraverso la semplice associazione a trend stilistici ma tramite un approccio alternativo per
rivalutare, in un attento divenire, la visione dell’arredo urbano.
Il candidato, sulla base delle metodologie progettuali e laboratoriali proprie dell’indirizzo di studi
frequentato e delle esperienze effettuate produca:
1. Esemplificazioni grafico-espressive, coloristiche e tecnico-grafiche (dal bozzetto al progetto
esecutivo) nelle adeguate scale di riduzione, ritenute dal candidato adatte ad illustrare l’oggetto
nelle sue caratteristiche estetico-formali, materiche, tecnologiche e funzionali;
2. Eventuale scheda d’analisi del materiale funzionale al percorso progettuale;
3. Realizzazione, con mezzi tradizionali o con strumenti informatici, di un particolare significativo
del progetto o del prodotto nella sua totalità, in scala ridotta, elaborato secondo individuali
preferenze espressive e/o in relazione alle strumentazioni disponibili nell'istituzione scolastica;
4. Relazione sull’intero iter progettuale.
Le modalità operative consistono in opzioni tecnico-espressive, a scelta del candidato, affinché
emergano le attitudini personali nell’autonomia creativa.
____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo se
la prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e dei
materiali cartacei presenti in biblioteca disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

