Pag. 1/2

Sessione straordinaria 2017
Seconda prova scritta

Ministero dell’Istruzione, dell’ Università e della Ricerca
I024 – ESAME DI STATO DI ISTRUZIONE SECONDARIA SUPERIORE
Indirizzo: LI11 – SCIENZE UMANE
Tema di: SCIENZE UMANE
Il valore dell’esperienza nel processo educativo e formativo
PRIMA PARTE
Il candidato, muovendo dall’analisi del testo sotto riportato e riferendosi ai principali autori
studiati, affronti la questione del rapporto fra esperienza, educazione e socialità.
La natura dell’esperienza si intende soltanto se si osserva che essa include un elemento attivo e uno
passivo particolarmente combinati. In senso attivo l’esperienza è un tentare, significato espresso dal
termine connesso «esperimento». In senso passivo essa è un sottostare. Quando sperimentiamo
qualcosa noi agiamo su di esso, facciamo qualcosa con esso; poi ne soffriamo le conseguenze o
sottostiamo ad esse. Facciamo qualcosa all’oggetto e in compenso esso fa qualcosa a noi; questa è la
combinazione particolare. Il nesso di queste due fasi dell’esperienza misura la fertilità o il valore
dell’esperienza. La sola attività non costituisce esperienza. E dispersiva, centrifuga, dissipante.
L’esperienza come tentativo implica un cambiamento, ma il cambiamento non è che una transizione
senza significato a meno che non sia coscientemente connesso con l’ondata di ritorno delle
conseguenze che ne defluiscono. Quando proseguiamo l’attività nel senso di sottoporci alle
conseguenze di essa, quando il mutamento determinato dall’azione si riflette in un mutamento
apportato in noi, non si può più parlare di puro flusso, poiché esso si carica di significato e noi
impariamo qualcosa. Non è esperienza il fatto che un bambino metta semplicemente il dito nella
fiamma; è esperienza quando il movimento è connesso col dolore al quale sottosta. Da ora in poi
il mettere il dito nella fiamma significa bruciarsi. Esser bruciato è un semplice cambiamento fisico
come il bruciare di un pezzo di legno, se non è percepito come conseguenza di qualche altra
azione.
Impulsi ciechi e capricciosi ci sospingono sbadatamente da una cosa a un’altra. Finché questo
avviene tutto è scritto nell’acqua. Non c’è traccia di quello sviluppo cumulativo che forma
un’esperienza nel senso vitale della parola. D’altra parte, molte cose ci succedono, sia p iacevoli
che dolorose, che non connettiamo con una nostra attività precedente. Per quel che ci riguarda
non sono che incidenti casuali. In quelle esperienze non vi è né un prima né un dopo; né uno
sguardo retrospettivo né una previsione, e perciò nessun significato. Non riceviamo nulla che
possiamo utilizzare per prevedere quel che può avvenire dopo, e nessun aumento di capacità di
adattarci a quel che verrà; nessun aumento di controllo. Soltanto per eufemismo questa esperienza può chiamarsi tale. «Imparare dall’esperienza» significa fare una connessione indietro e in
avanti fra quel che facciamo alle cose e quel che ne godiamo o ne soffriamo in conseguenza. In
queste condizioni, il fare diventa un tentare; un esperimentare il mondo fuori di noi per
formarcene un’idea; e il sottostare diventa istruzione: la scoperta del nesso fra le cose.

Pag. 2/2

Sessione straordinaria 2017
Seconda prova scritta

Ministero dell’Istruzione, dell’ Università e della Ricerca
I024 – ESAME DI STATO DI ISTRUZIONE SECONDARIA SUPERIORE
Indirizzo: LI11 – SCIENZE UMANE
Tema di: SCIENZE UMANE
Ne seguono due conclusioni importanti per l’educazione. L’esperienza è prima di tutto cosa
attivo-passiva; non principalmente conoscitiva. Ma un’esperienza è valida nella misura in cui
conduce a percepire certe connessioni o successioni ed ha valore di conoscenza nella misura in
cui è cumulativa o ammonta a qualcosa, o ha un significato. Nelle scuole si pensa troppo spesso
che gli allievi siano li per acquisire conoscenze da spettatori teorici, come menti che
s’impadroniscono della conoscenza per mezzo dell’energia diretta dell’intelletto. La stessa
parola allievo è venuta a significare quasi una persona impegnata non nell’avere delle feconde
esperienze, ma nell’assorbire direttamente la conoscenza. Qualcosa che chiamiamo mente o
coscienza è tagliato fuori dagli organi fisici dell’attività. L’una viene considerata allora come
puramente intellettuale o conoscitiva; gli altri come fattori fisici irrilevanti e importuni. L’unione
intima tra il fare e il sottostare alle conseguenze del fare che porta al riconoscimento del
significato, è rotta; invece abbiamo due frammenti: semplice azione fisica da un lato, e significato
afferrato direttamente dall’attività «spirituale» dall’altro.
J. Dewey, Democrazia e educazione, trad. it., La Nuova Italia, Scandicci (Firenze) 1992

SECONDA PARTE
Il candidato, riferendosi al pensiero proprio dell’attivismo pedagogico, esponga le sue riflessioni e
considerazioni critiche su due dei seguenti temi:
1) la rivoluzione operata nella scuola del ‘900 dalla teoria e dal metodo dell’educazione «nuova» o
«progressiva»;
2) l’importanza della riflessività per interpretare la realtà e muoversi nel villaggio globale;
3) le differenze fra razionalità tecnica e razionalità riflessiva;
4) il nesso fra esperienza e motivazione all’apprendimento.

____________________________
Durata massima della prova: 6 ore.
È consentito l’uso del dizionario di lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

