Pag. 1/2

Sessione straordinaria 2017
Seconda prova scritta

Ministero dell’Istruzione, dell’ Università e della Ricerca
N617 – ESAME DI STATO DI ISTRUZIONE SECONDARIA SUPERIORE
Indirizzo: LID9 – DESIGN CURVATURA INDUSTRIA
Tema di: DISCIPLINE PROGETTUALI DESIGN (INDUSTRIA)

Non si tratta più di ricercare quale possa essere “l’immagine dello spazio”, in quanto lo spazio non è
un dato a priori, oggettivo, esterno, ma al contrario, qual è lo “spazio dell’immagine”.
A. Marcolli, Teoria del campo. Corso di educazione alla visione, Sansoni, 1978

Secondo la definizione dell’ICOM – International Council Of Museums – UNESCO, il Museo è
un’istituzione permanente senza scopo di lucro, al servizio della società e del suo sviluppo, aperta al
pubblico, che effettua ricerche sulle testimonianze materiali e immateriali dell’uomo e del suo ambiente,
le acquisisce, le conserva, le comunica e specificamente le espone per scopi di studio, istruzione e diletto.
Attualmente la concezione del Museo e del suo ruolo all’interno delle comunità è in evoluzione; esso si
caratterizza come istituzione sfaccettata, al servizio del pubblico, con un ruolo fondamentale per la
diffusione della cultura scientifica, tecnica, storica ed artistica.
Le sue funzioni, in sintesi, sono di acquisizione e recupero del bene (finalizzati allo sviluppo della
conoscenza), di conservazione, di esposizione, di comunicazione; nel preservare l’integrità e la
disponibilità delle collezioni esso soddisfa le esigenze didattiche e scientifiche della società in cui è
inserito.
Il Museo oggigiorno non può permettersi di essere uno spazio passivo ma deve promuovere, in
particolare, la creazione di relazioni: tra lo spazio museale e gli obiettivi che si propone di realizzare, tra
lo spazio e il visitatore, tra opera d’arte e visitatore.
Il candidato, sulla base della suddetta premessa, utilizzando le metodologie progettuali e laboratoriali
proprie dell’indirizzo di studi frequentato e sulla base delle esperienze effettuate, progetti una “struttura”
espositiva originale, capace di “mettere in mostra” oggetti appartenenti ad una specifica tipologia di
Museo a scelta del candidato: Archeologico, Storico, Scientifico, Antropologico ecc., o Museo
specialistico aziendale (Fiat, Coca Cola ecc.) o Museo dedicato a particolari collezioni di oggetti come
giocattoli, orologi, strumenti musicali ecc.
La struttura espositiva si dovrà caratterizzare per originalità e congruenza con la finalità per cui è stata
ideata e “potenziare la capacità di relazione” tra l’oggetto e lo spazio, l’oggetto e il visitatore e lo spazio
e il visitatore.
Il prodotto, inoltre, si dovrà distinguere per la semplicità di assemblaggio, dovrà tenere in considerazione
l’impatto ambientale attraverso la scelta formale e il materiale e dovrà soddisfare criteri di replicabilità
e serialità industriale.
Al candidato si richiedono:
1. Esemplificazioni grafico-espressive, coloristiche e tecnico-grafiche (dal bozzetto al progetto
esecutivo) nelle adeguate scale di riduzione, ritenute dal candidato adatte ad illustrare l’oggetto nelle
sue caratteristiche estetico-formali, materiche, tecnologiche e funzionali.

Pag. 2/2

Sessione straordinaria 2017
Seconda prova scritta

Ministero dell’Istruzione, dell’ Università e della Ricerca
N617 – ESAME DI STATO DI ISTRUZIONE SECONDARIA SUPERIORE
Indirizzo: LID9 – DESIGN CURVATURA INDUSTRIA
Tema di: DISCIPLINE PROGETTUALI DESIGN (INDUSTRIA)
2. Eventuale scheda d’analisi del materiale funzionale al percorso progettuale.
3. Realizzazione, con mezzi tradizionali o con strumenti informatici, di un particolare significativo del
progetto o del prodotto nella sua totalità, in scala ridotta, elaborato secondo individuali preferenze
espressive e/o in relazione alle strumentazioni disponibili nell'istituzione scolastica.
4. Relazione sull’intero iter progettuale.
Le modalità operative consistono in opzioni tecnico-espressive, a scelta del candidato, affinché
emergano le attitudini personali nell’autonomia creativa.

____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo
se la prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e
dei materiali cartacei presenti in biblioteca disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

