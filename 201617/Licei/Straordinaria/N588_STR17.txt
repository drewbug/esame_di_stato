Pag. 1/1

Sessione straordinaria 2017
Seconda prova scritta

Ministero dell’Istruzione, dell’ Università e della Ricerca
N588 – ESAME DI STATO DI ISTRUZIONE SECONDARIA SUPERIORE
Indirizzo: LIC9 - DESIGN
CURVATURA ARTE DELLA CERAMICA
Tema di: DISCIPLINE PROGETTUALI DESIGN (CERAMICA)
Una società Florovivaistica - che da sempre, unitamente a alberi di alto fusto, produce e
commercializza anche piante da appartamento, fiori recisi, composizioni floreali, terriccio e vasi - ha
intenzione di ampliare il settore merceologico trasformando un’antica serra, costruita agli inizi del
XX secolo, in un reparto per la vendita di complementi di arredo, utili per confezioni dono o
semplicemente come regalo da abbinare ad un bouquet. Ne risulterà una ricca offerta commerciale di
oggettistica ispirata per forme, colori, decori ai fiori e alla vegetazione: vasi da coltivazione in terra
cotta, cache-pot, vasi per fiori recisi, contenitori o elementi da inserire nelle composizioni. Il
pavimento della serra sarà ricostruito con un rivestimento ceramico in armonia con lo stile della
costruzione.
Il candidato, sulla base delle metodologie progettuali e laboratoriali proprie dell’indirizzo di studi
frequentato e delle esperienze effettuate, ipotizzi una serie dei prodotti sopraelencati (rivestimenti
ceramici, oggettistica, vasi di vario tipo, articoli da regalo etc.) e, dopo una ponderata scelta, concentri
la sua attenzione su alcuni elementi proponendo tutte le fasi per la loro realizzazione.
Si chiedono i seguenti elaborati:
- schizzi preliminari e bozzetti
- restituzione tecnico-grafica con annotazioni e campionature finalizzate al progetto
- progetto esecutivo con tavole di ambientazione
- eventuale realizzazione di un modello o del prototipo di almeno un elemento significativo
- scheda tecnica dell’intero iter progettuale.

___________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo
se la prova stessa è conclusa.
E’ consentito l’uso dei materiali e delle attrezzature, informatiche e laboratoriali, esclusa INTERNET, disponibili nella
istituzione scolastica.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

