Pag. 1/1

Sessione suppletiva 2017
Seconda prova scritta

Ministero dell’Istruzione, dell’ Università e della Ricerca
LIC6 – ESAME DI STATO DI ISTRUZIONE SECONDARIA SUPERIORE
Indirizzo: LIC6 - ARTI FIGURATIVE
CURVATURA ARTE DEL PLASTICO-PITTORICO
Tema di: DISCIPLINE PLASTICHE E SCULTOREE
Riciclare: ripensare, riutilizzare, ridare senso
Tutelare e valorizzare l’ambiente; educare al rispetto di esso in senso lato; fare dell’arte un momento di
riflessione civica oltre che culturale, operando a partire da materiali che hanno già avuto una loro storia;
questi sono i temi, attualissimi, sui quali il candidato è invitato a portare la sua attenzione. Si tratta di
partire da oggetti, “cose” abbandonate, “scarti” che si ripresentano muti, privi di significato, ma sono
anche capaci di sollecitare una loro trasformazione in forma d’arte visiva per una migliore qualità della
vita. Questi “scarti” si possono prestare ad un reimpiego che conferisca loro un senso nuovo sia per il loro
originario significato d’uso e di destinazione, ora dismesso, sia per un loro possibile valore formale,
cromatico, simbolico. Molti artisti delle avanguardie storiche hanno fatto uso di materiali di recupero, con
intenti radicalmente diversi dal semplice tema del riuso; basti qui menzionare Pablo Picasso, Umberto
Boccioni, Carlo Carrà e il dadaista Kurt Schwitters.
Il candidato, riflettendo sulle modalità operative, gli strumenti e i materiali utilizzati dagli artisti
menzionati e da altri a lui noti e sentiti come più congeniali e significativi per la sua personale
formazione, delinei un proprio progetto sul tema della trasformazione e del riutilizzo di oggetti in chiave
di tutela dell’ambiente che dia prova della sua capacità interpretativa ed espressiva e delle sue
competenze tecnico-artistiche.
Sulla base delle metodologie progettuali e laboratoriali proprie dell’indirizzo di studi frequentato e in
coerenza con il suo percorso artistico, il candidato scelga il linguaggio espressivo a lui più congeniale e
progetti un’opera plastica o scultorea illustrandone il percorso ideativo. In fase progettuale il candidato
definirà, liberamente, le dimensioni dell’opera proposta ed eventualmente il contesto nel quale essa
dovrebbe essere collocata; in considerazione dell’indirizzo di studi frequentato il candidato potrà,
esclusivamente in fase progettuale, prevedere l’inserimento nell’opera di elementi grafico-pittorici.
Si richiedono i seguenti elaborati:


schizzi preliminari e bozzetti con annotazioni;



progetto esecutivo con misure dell’opera ed eventuali tavole di ambientazione;



opera originale 1:1 o particolare dell’opera in scala eseguito con tecnica libera;



relazione illustrativa con specifiche tecniche e descrizione delle peculiarità dell’opera e,
eventualmente, del luogo prescelto per accoglierla.

____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo
se la prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e
dei materiali cartacei presenti in biblioteca disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

