Pag. 1/1

Sessione suppletiva 2017
Seconda prova scritta

Ministero dell’Istruzione, dell’ Università e della Ricerca
N588 – ESAME DI STATO DI ISTRUZIONE SECONDARIA SUPERIORE
Indirizzo: LIC9 - DESIGN
CURVATURA ARTE DELLA CERAMICA
Tema di: DISCIPLINE PROGETTUALI DESIGN (CERAMICA)
Un famoso antiquario sta realizzando un nuovo punto vendita in una raffinata località termale
frequentata da un turismo che rappresenta un buon potenziale di acquirenti per la sua attività
aziendale.
L’allestimento della galleria in cui esporrà mobili, dipinti e sculture, prodotti in epoche diverse,
prevede la completa ristrutturazione e messa a norma di un ambiente molto luminoso, di circa
300 m2, che affaccia con 5 vetrine sulla strada del passeggio: sarà necessario realizzare una nuova
pavimentazione con un idoneo rivestimento ceramico e, dovendo ambientare i vari manufatti in
vendita in maniera appropriata, è necessario far realizzare preziosi complementi di arredo, lampade
da tavolo e da terra, applique, piatti da muro e da centro-tavola, oggettistica varia di raffinata qualità.
Per tale committenza l’imprenditore intende rivolgersi ad una industria locale di Ceramiche.
Il candidato, sulla base delle metodologie progettuali e laboratoriali proprie dell’indirizzo di studi
frequentato e delle esperienze effettuate, ipotizzi la creazione di una serie dei prodotti sopraelencati
(rivestimenti ceramici, oggettistica, complementi di arredo etc.) e, dopo una ponderata scelta,
concentri la sua attenzione su alcuni elementi proponendo tutte le fasi per la loro realizzazione.
Si chiedono i seguenti elaborati:
- schizzi preliminari e bozzetti
- restituzione tecnico-grafica con annotazioni e campionature finalizzate al progetto
- progetto esecutivo con tavole di ambientazione
- eventuale realizzazione di un modello o del prototipo di almeno un elemento significativo
- scheda tecnica dell’intero iter progettuale.

___________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo
se la prova stessa è conclusa.
È consentito l’uso dei materiali e delle attrezzature, informatiche e laboratoriali, esclusa INTERNET, disponibili nella
istituzione scolastica.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

