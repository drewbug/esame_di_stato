Pag. 1/1

Sessione suppletiva 2017
Seconda prova scritta

Ministero dell’Istruzione, dell’ Università e della Ricerca
I112 – ESAME DI STATO DI ISTRUZIONE SECONDARIA SUPERIORE
Indirizzo: LI07 – AUDIOVISIVO MULTIMEDIALE
Tema di: DISCIPLINE AUDIOVISIVE E MULTIMEDIALI

IL MONDO DEI COLORI
RAI YOYO vuole dedicare una serie di trasmissioni didattiche ai bambini dai 6 ai 10 anni. L’obiettivo
è informare e sensibilizzare, in modo corretto e consapevole, all’arte, all’estetica, al senso del “bello”,
alle tecniche e tematiche artistiche attraverso fiabe, racconti, brevi filmati e cartoni animati. Ogni
trasmissione sarà suddivisa in parti teoriche e parti pratiche e sarà dedicata a forme d’arte e tecniche
differenti.
Per questa serie viene richiesta al candidato l’invenzione di una fiaba basata sulla “Teoria dei colori”
presentata con disegni animati o altre immagini, eventualmente corredata da voce narrante fuori
campo e musiche. Obiettivo della fiaba è quello di insegnare ai piccoli telespettatori gli elementi
fondamentali della teoria del colore.
Viene richiesto di immaginare un racconto dove vengono presentati tre “mondi”, distinti e separati,
ognuno dei quali deve rappresentare un colore “primario” differente. Attraverso personaggi ed eventi
questi mondi verranno a contatto tra loro con la creazione conseguente di nuovi colori.
Il racconto deve avere una parte introduttiva di presentazione dei personaggi e luoghi, uno
svolgimento e una parte finale con lieto fine; si richiede di esprimere con chiarezza gli aspetti
didattici, che dovranno rimanere ben impressi nella memoria del piccolo telespettatore.
Sono richiesti:
Titolo;
Stesura del soggetto;
Sceneggiatura;
Schizzi preliminari e bozzetti;
Storyboard;
Realizzazione di un prototipo di una parte significativa del progetto;
Relazione finale sulle scelte di progetto.

____________________________
Durata massima della prova: 3 giorni (6 ore per ciascun giorno)
N.B.: Nei primi 2 giorni il candidato può lasciare la sede degli esami prima che siano passate 6 ore dall’inizio della prova solo se
la prova stessa è conclusa.
È consentito l’uso dei materiali e delle attrezzature, informatiche e laboratoriali (esclusa INTERNET), degli archivi digitali e dei
materiali cartacei presenti in biblioteca disponibili nella istituzione scolastica.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.

