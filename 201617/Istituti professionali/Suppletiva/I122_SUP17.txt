Pag. 1/1

Sessione suppletiva 2017
Seconda prova scritta

Ministero dell’Istruzione, dell’ Università e della Ricerca
I122 – ESAME DI STATO DI ISTRUZIONE SECONDARIA SUPERIORE
Indirizzo: IP01 – SERVIZI PER L'AGRICOLTURA E LO SVILUPPO RURALE
Tema di: ECONOMIA AGRARIA E DELLO SVILUPPO TERRITORIALE

Il candidato svolga la prima parte della prova e due tra i quesiti proposti nella seconda parte.
PRIMA PARTE
Un’azienda ad indirizzo zootecnico alleva un nucleo di 60 bovine da latte con relativa rimonta.
L’imprenditore, proprietario coltivatore diretto, intende inserire in azienda un caseificio per
trasformare direttamente il prodotto e commercializzarlo mediante la vendita diretta. L’azienda si
trova in una zona di pianura ed è vicina ad una via di comunicazione piuttosto frequentata.
Dopo aver descritto l’azienda, con riferimento ad un territorio di sua conoscenza, il candidato illustri
gli investimenti necessari per la trasformazione, analizzi la nuova organizzazione aziendale prevista
e determini il valore di trasformazione del prodotto.
SECONDA PARTE
Dovranno essere sviluppati due dei seguenti quesiti, eventualmente avvalendosi delle conoscenze
e competenze maturate attraverso le esperienze, qualora effettuate, di alternanza scuola-lavoro,
stage e formazione in azienda.
1. In quali casi e con quale procedura si stimano i frutti pendenti? Il candidato sviluppi un esempio
con dati a scelta.
2. Il candidato descriva attraverso quali fasi si attua la V.I.A. (Valutazione Impatto Ambientale),
sviluppando un esempio riferito ad un contesto territoriale di sua conoscenza.
3. Cosa si intende per polverizzazione e frammentazione fondiaria? Quali sono le conseguenze
economiche che ne derivano?
4. Il candidato descriva il ciclo economico di una coltura arborea da frutto e ne determini l’età del
massimo tornaconto, sviluppando un esempio riferito ad un’area di sua conoscenza.

_____________________
Durata massima della prova: 6 ore.
È consentito l’uso di manuali tecnici, prontuari e di calcolatrici non programmabili.
È consentito l’uso del dizionario di lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

