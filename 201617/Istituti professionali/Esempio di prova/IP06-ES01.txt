Ministero dell’Istruzione dell’’Università e della Ricerca
ESAME DI STATO DI ISTRUZIONE SECONDARIA SUPERIORE
Indirizzo: IP06 - SERVIZI PER L’ENOGASTRONOMIA E L’OSPITALITÀ ALBERGHIERA
ARTICOLAZIONE "SALA E VENDITA"
Tema di: LABORATORIO DI SERVIZI ENOGASTRONOMICI – SETTORE SALA E
VENDITA

ESEMPIO PROVA
PROVA TIPOLOGIA B – CASO AZIENDALE
Apertura di un Bar Multiproposta

Il candidato svolga la prima parte della prova e risponda a due tra i quesiti proposti nella seconda
parte.
PRIMA PARTE
Documento
<Il bar multiproposta è un format che si contraddistingue per il fatto di “cambiare vestito” a seconda
dell’occasione di consumo del cliente: caffetteria durante la mattina, lunch bar nella pausa pranzo ed
evening bar durante la sera. Ciò si rispecchia anche nella composizione media dei ricavi: dalla vendita
dei prodotti di caffetteria proviene il 18% dei ricavi, i prodotti del lunch pesano per quasi la metà del
fatturato (47%), tra cui spicca il cibo cucinato (20%); spesso nei locali di bar multiproposta è infatti
presente la cucina. La somministrazione di bevande alcoliche raggiunge il 20% e quella di analcolici
l’11%. Può essere ritenuto un format emergente che va diffondendosi soprattutto nelle aree in cui si
manifestano tendenze di consumo evolute. Rispetto agli altri format di bar in media esso dà
occupazione ad un numero più elevato di addetti (4-5) anche per la necessità di soddisfare in modo
efficace una gamma assai estesa di servizi. L’orario di apertura giornaliero, infatti, copre in media 17
ore, lo spazio dei locali è attorno a 99 mq. e i posti a sedere 65-66>.
(Fonte: IL BAR - Collana Le Bussole – CONFCOMMERCIO - FIPE - Gennaio 2015)

Per raggiungere il successo nel campo della ristorazione, è fondamentale essere professionalmente
preparati e specializzati. A questo si aggiunga la flessibilità nel predisporre l’offerta ristorativa, per
intercettare una domanda che si mostra sempre più diversificata ed esigente.
Il candidato, in qualità di Esercente di un bar multiproposta, tenendo conto che il “concept” di
questo locale prevede un target di clientela molto eterogeneo, imposti la sua offerta attenendosi alle
seguenti indicazioni:
A)

Predisporre una lista di 5 cocktail aperitivi, comprensivi della ricetta, che possano soddisfare
molteplici richieste, e che comprenda almeno 2 cocktail ufficiali AIBES.

B)

Selezionare 5 preparazioni gastronomiche da inserire nella carta delle vivande per un lunch bar,
illustrando brevemente la ricetta e segnalando la presenza di eventuali allergeni.

C)

Selezionare 3 prodotti DOP o IGP da proporre in occasione di Happy Hour. Ogni prodotto
dovrà essere presentato al cliente con una breve descrizione, che ne evidenzi le caratteristiche
produttive e organolettiche.

D)

Selezionare 10 vini DOCG o DOC che possano comporre una piccola carta dei vini da utilizzare
nei diversi momenti operativi della giornata. Illustrare, inoltre, quali sono le regole di
compilazione della carta dei vini.

SECONDA PARTE
Il candidato svolga due quesiti tra i seguenti, a sua scelta, utilizzando per ciascuno non più di
quindici righe.
1.

Fra i cocktail che hai proposto come aperitivo, scegli uno che ritieni più alcolico, quindi calcola
la quantità di alcol in millilitri e la sua gradazione alcolica.

2.

Abbina a una delle preparazioni gastronomiche, che hai indicato per il lunch bar, uno specifico
vino DOCG, dando una motivazione oggettiva della tua scelta.

3.

Per la gestione economica di un ristorante, quali tecniche di servizio di sala ritieni possano
essere ritenute meno costose per l’imprenditore e per quali motivi.

4.

La qualità della relazione espressa dal personale a contatto con la clientela rappresenta un
indicatore intangibile, spesso anche aldilà della qualità del prodotto. Chiarisci con quali
strumenti tu ritieni di poter rilevare la qualità del servizio percepita dal cliente. Ti è data facoltà
di fare riferimento alle tue esperienze lavorative, anche in Alternanza Scuola – Lavoro.

__________________
Durata massima della prova: 6 ore.
È consentito l’uso di calcolatrici tascabili non programmabili.
È consentito l’uso del dizionario di lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

