Pag. 1/1

Sessione ordinaria 2017
Seconda prova scritta

Ministero dell’Istruzione, dell’ Università e della Ricerca
IP08 – ESAME DI STATO DI ISTRUZIONE SECONDARIA SUPERIORE
Indirizzo: IP08 – SERVIZI COMMERCIALI
Tema di: TECNICHE PROFESSIONALI DEI SERVIZI COMMERCIALI
Il candidato svolga la prima parte della prova e due tra i quesiti proposti nella seconda parte.
PRIMA PARTE
La conoscenza approfondita dei mercati di riferimento rappresenta, per ogni azienda, il presupposto
essenziale per una corretta programmazione degli investimenti fissi che devono essere coerenti con
le esigenze produttive e compatibili con la struttura finanziaria dell’impresa. Il candidato, dopo aver
espresso le sue riflessioni sull’argomento ed esaminato le possibili conseguenze che potrebbero
produrre scelte non adeguate, prenda in esame il caso dell’azienda industriale Alfa Spa che
nell’esercizio 2016 ha evidenziato una struttura produttiva obsoleta e, con opportuni riferimenti
numerici, presenti:
- lo Stato Patrimoniale dell’esercizio 2016;
- il budget degli investimenti fissi per il rinnovo degli impianti;
- le fonti di finanziamento individuate fra le possibili alternative;
- le scritture contabili relative alla dismissione dei vecchi impianti e all’acquisizione dei nuovi;
- lo Stato Patrimoniale ed il Conto economico di previsione per l’esercizio 2017.
SECONDA PARTE
1. Nelle imprese industriali, le immobilizzazioni rappresentano, spesso, la voce patrimoniale più
significativa sia dal punto di vista quantitativo che qualitativo. Il candidato, dopo averne illustrato
la classificazione, si soffermi sugli indicatori di bilancio che evidenziano la sostenibilità degli
investimenti effettuati e le correlazioni con le fonti di finanziamento.
2. Il DPR 917/86 (TUIR) detta, tra l’altro, le regole generali per la determinazione del reddito
imponibile delle società di capitali. Il candidato presenti, con opportuni esempi, la modalità per
passare dal risultato economico ante imposte al reddito imponibile di impresa e ne presenti le
rilevazioni contabili.
3. La leva finanziaria può essere usata dalle imprese per massimizzare i profitti, ma il ricorso a tale
strumento presenta elevati rischi legati a possibili, quanto repentini, mutamenti delle condizioni di
mercato. Il candidato esponga, con opportuni esempi numerici, le condizioni che determinano una
convenienza nella scelta dello strumento ed i possibili rischi per l’azienda.
4. L’analisi dei costi rappresenta uno degli aspetti più complessi e delicati del controllo di gestione.
Com’è noto, le modalità di calcolo più diffuse adottano tecniche di rilevazione a full costing o a
direct costing. Il candidato illustri come entrambe le metodologie presentino vantaggi e svantaggi,
e, successivamente, esegua, con dati opportunamente scelti, il raffronto dei diversi risultati
economici parziali ottenuti con le due metodologie.
____________________________
Durata massima della prova: 6 ore.
Sono consentiti la consultazione del Codice Civile non commentato e l’uso di calcolatrici tascabili non programmabili.
È consentito l’uso del dizionario della lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

