Pag. 1/2

Sessione ordinaria 2017
Seconda prova scritta

Ministero dell’Istruzione, dell’ Università e della Ricerca
I172 – ESAME DI STATO DI ISTRUZIONE SECONDARIA SUPERIORE
Indirizzo: IP03 – SERVIZI SOCIO-SANITARI
ARTICOLAZIONE ARTI AUSILIARIE PROFESSIONI SANITARIE - ODONTOTECNICO
Tema di: SCIENZE DEI MATERIALI DENTALI E LABORATORIO
Il candidato svolga la prima parte della prova e due tra i quesiti proposti nella seconda parte.
PRIMA PARTE
La scheda tecnica di una lega dentale XXX riporta le seguenti indicazioni:
“Lega metallica ad uso odontoiatrico a medio-basso contenuto di oro, esente da rame, da fusione
e/o per abbinamento a resine. (Fornita in piastrine di spessore 1 mm) […]
Allergie ai componenti della lega.
Nelle leghe dentali XXX sono non presenti gli elementi nichel, cadmio e berillio ai sensi della Norma
UNI EN ISO 22674, e sono anche non presenti gli elementi cromo e cobalto. La letteratura scientifica
indica chiaramente questi metalli come fonte primaria di allergie ed evidenzia la possibilità che si
verifichino allergie meno probabili nei confronti di altri metalli. Vi preghiamo di prendere visione
della composizione chimica della lega che potete trovare sulla presente scheda o sulla tabella delle
leghe XXX. In particolare, per i pazienti allergici al nichel (nella maggioranza dei casi di sesso
femminile), consigliamo l’uso di leghe ad alto titolo aureo poiché in questi soggetti sono a volte
riscontrabili allergie nei confronti di altri metalli (come il palladio).
Interazioni negative con altre leghe.
La corrosione galvanica in cavità orale è sempre possibile. Consigliamo di seguire le indicazioni
[…] circa l’eventuale abbinamento di leghe diverse nella stessa cavità orale […] Può verificarsi il
fenomeno di corrosione galvanica anche quando la lega appena introdotta in cavità orale sia di
maggiore nobiltà elettrochimica (maggiore resistenza alla corrosione) rispetto ad altre leghe
presenti, sulle quali la prima induce un aumento di corrosione. Nel caso in cui si verifichino
sensazioni sgradevoli come sapore metallico, o annerimenti di leghe ed alterazioni di otturazioni in
amalgama presenti, sarà consigliabile al medico curante rimuovere il dispositivo e valutare le
opportune azioni correttive. Si rammenta l’importanza di una corretta informazione sull’igiene orale
nei confronti del paziente. Un’opportuna igiene orale può prevenire o ridurre fenomeni di corrosione
[…]”
Il candidato integrando le indicazioni della scheda tecnica con le proprie conoscenze, illustri i principi
teorici alla base della corrosione metallica nel cavo orale, indicando le ulteriori cause e descrivendo
gli accorgimenti necessari a prevenire il fenomeno.

Pag. 2/2

Sessione ordinaria 2017
Seconda prova scritta

Ministero dell’Istruzione, dell’ Università e della Ricerca
I172 – ESAME DI STATO DI ISTRUZIONE SECONDARIA SUPERIORE
Indirizzo: IP03 – SERVIZI SOCIO-SANITARI
ARTICOLAZIONE ARTI AUSILIARIE PROFESSIONI SANITARIE - ODONTOTECNICO
Tema di: SCIENZE DEI MATERIALI DENTALI E LABORATORIO

SECONDA PARTE
Il candidato risponda a due, e solo due, dei seguenti quesiti e presenti per ognuno le linee operative
e le motivazioni delle soluzioni prospettate.
1. La lega a cui fa riferimento la scheda tecnica potrebbe essere utilizzata per realizzare una corona
in metallo con rivestimento in resina composita oppure in ceramica. Nei due casi, in che modo
verrebbe garantita l’adesione fra la sottostruttura metallica ed il rivestimento estetico?
2. I materiali metallici in ambito dentale possono essere utilizzati tramite la fusione a cera persa o
essere lavorati mediante il metodo CAD-CAM. Descrivere i passaggi fondamentali di
quest’ultimo metodo ed indicare i materiali idonei oltre a quelli metallici.
3. La ceramica utilizzata in campo dentale viene sottoposta ad un ciclo termico di cottura. In che
condizioni viene realizzato tale riscaldamento e quali sono le sue funzioni?
4. Indicare le criticità della lavorazione di una protesi totale mobile realizzata tramite formatura
per compressione utilizzando resine acriliche termopolimerizzabili a base di
polimetilmetacrilato.

____________________________
Durata massima della prova: 6 ore.
È consentito l’uso del dizionario di italiano.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

