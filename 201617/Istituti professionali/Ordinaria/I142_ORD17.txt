Pag. 1/1

Sessione ordinaria 2017
Seconda prova scritta

Ministero dell’Istruzione, dell’ Università e della Ricerca
I142 – ESAME DI STATO DI ISTRUZIONE SECONDARIA SUPERIORE
Indirizzo: IP02 – SERVIZI SOCIO - SANITARI
Tema di: IGIENE E CULTURA MEDICO-SANITARIA

Il candidato svolga la prima parte della prova e due tra i quesiti proposti nella seconda parte.
PRIMA PARTE
Francesca casalinga di 75 anni è stata ricoverata in ospedale in stato confusionale per un TIA (attacco
ischemico transitorio). Aveva iniziato a manifestare segni di micro e macroangiopatia già da qualche
anno. Si erano verificati disturbi oculari con riduzione della vista e disturbi agli arti inferiori,
intorpidimenti e formicolii, dolori ai polpacci simili a crampi. In seguito ha sviluppato un’ulcera alla
pianta del piede. Francesca è sempre stata una “casalinga perfetta” dedita soprattutto alla cura dei
figli e dei nipoti, con particolare passione per la cucina, trascurando però una sana attività motoria
all’aria aperta. Le sue passeggiate si sono sempre più ridotte man mano che anche i suoi problemi di
artrosi, comparsi già intorno ai sessanta anni si rendevano sempre più evidenti e con il tempo anche
cucinare le è diventato difficoltoso. Inoltre, dopo la menopausa si era verificato anche un incremento
della pressione arteriosa. I figli e il suo medico di base le avevano già raccomandato di ridurre
l’introito alimentare e camminare almeno tre/quattro volte alla settimana per una mezz’ora, avendola
vista aumentare di peso fino all’obesità, con quadro ematologico alterato per iperglicemia e
ipercolesterolemia. Le ricordavano inoltre che suo padre era morto di ictus anni prima, e un’altra
parente aveva subito l’amputazione della gamba.
Il candidato in base alle informazioni presenti nel testo, ipotizzi la patologia di cui soffre Francesca,
ne descriva i sintomi, la diagnosi, decorso e complicazioni, la prevenzione.
SECONDA PARTE
1) Elaborare un piano di assistenza per la patologia di cui soffre Francesca.
2) Illustrare le differenze tra Aterosclerosi e Arteriosclerosi.
3) Spiegare le cause e le manifestazioni cliniche tipiche della Distrofia di Duchenne.
4) Dare una definizione di LEA (Livelli Essenziali di Assistenza) e descrivere il ruolo del SSN al
riguardo.

____________________________
Durata massima della prova: 6 ore.
È consentito l’uso del dizionario di italiano.
È consentito l’uso del dizionario bilingue (italiano-lingua del paese di provenienza) per i candidati di madrelingua non
italiana.
Non è consentito lasciare l’Istituto prima che siano trascorse 3 ore dalla dettatura del tema.

