Pag. 1/2

Sessione Straordinaria 2017
Seconda prova scritta

Ministero dell’Istruzione, dell’ Università e della Ricerca
I171 – ESAME DI STATO DI ISTRUZIONE SECONDARIA SUPERIORE
Indirizzi: IPEN – SERVIZI PER L’ENOGASTRONOMIA E L’OSPITALITÀ ALBERGHIERA
ARTICOLAZIONE ENOGASTRONOMIA
IP06 – SERVIZI PER L’ENOGASTRONOMIA E L’OSPITALITÀ ALBERGHIERA
ARTICOLAZIONE SALA E VENDITA
Tema di: SCIENZA E CULTURA DELL'ALIMENTAZIONE
Il candidato svolga la prima parte della prova e due tra i quesiti proposti nella seconda parte.
PRIMA PARTE
DOCUMENTO
INTOLLERANZE ALIMENTARI
Aspetti epidemiologici
“Esistono molte incertezze riguardo l’esatta prevalenza delle intolleranze e delle allergie alimentari. Le
cause di questo sono numerose: confusione nella terminologia, differenze nei criteri diagnostici e mancanza
di procedure diagnostiche idonee, disuguaglianze nelle valutazioni da parte dei genitori nel caso di bambini.
[…]
A livello nazionale i dati sulla prevalenza delle reazioni avverse al cibo sono piuttosto scarsi. Lo studio
ICONA 2003 sulla copertura vaccinale, condotto dall’Istituto superiore di sanità, ha raccolto anche il dato
sulle allergie alimentari: l’8% delle madri ha riferito che il proprio bambino ha sofferto o soffre di
intolleranze, ma su questo dato ci sono forti differenze regionali. Studi europei stimano una percentuale di
reazioni avverse al cibo intorno al 7,5% nei bambini e al 2% negli adulti.
[…]
La diffusione delle diverse intolleranze alimentari è legata in gran parte alle abitudini di vita: in Italia le
intolleranze più comuni sono quelle al latte, al grano, all’uovo e alla soia (quest’ultima è diffusa soprattutto
tra i bambini, la cui alimentazione è particolarmente ricca di questa sostanza). Negli Stati uniti l’intolleranza
più diffusa è quella alle arachidi, nei paesi scandinavi quella al pesce”.
(Fonte: http://www.epicentro.iss.it/problemi/intolleranze/epid.asp)
Il candidato elabori una trattazione del tema “le reazioni avverse al cibo”, sviluppando i seguenti
aspetti:
a. spieghi cosa si intende per reazioni avverse al cibo e precisi la differenza tra reazioni tossiche e non
tossiche;
b. illustri un esempio di reazione tossica riportandone le cause, gli effetti sulla salute e le azioni da
adottare per la prevenzione;
c. chiarisca le differenze tra intolleranze e allergie alimentari in riferimento a: cause, meccanismo
d’azione, possibili conseguenze per la salute dei soggetti sensibili, raccomandazioni dietetiche
generali;
d. descriva, infine, il caso particolare della celiachia e proponga per un soggetto celiaco motivate fonti
alimentari di amido.

Pag. 2/2

Sessione Straordinaria 2017
Seconda prova scritta

Ministero dell’Istruzione, dell’ Università e della Ricerca
I171 – ESAME DI STATO DI ISTRUZIONE SECONDARIA SUPERIORE
Indirizzi: IPEN – SERVIZI PER L’ENOGASTRONOMIA E L’OSPITALITÀ ALBERGHIERA
ARTICOLAZIONE ENOGASTRONOMIA
IP06 – SERVIZI PER L’ENOGASTRONOMIA E L’OSPITALITÀ ALBERGHIERA
ARTICOLAZIONE SALA E VENDITA
Tema di: SCIENZA E CULTURA DELL'ALIMENTAZIONE
SECONDA PARTE
Il candidato svolga due quesiti scelti tra i seguenti, utilizzando per ciascuno non più di quindici righe.
Nel rispondere ai Quesiti è data facoltà di fare riferimento anche alle competenze acquisite nel percorso
di Alternanza Scuola – Lavoro.
1.

Il candidato spieghi gli obblighi di legge riguardo alla somministrazione – in ristoranti, bar, mense …
– di alimenti contenenti sostanze che possono provocare allergie e/o intolleranze alimentari e riferisca
come intende procedere nell’adempimento degli stessi.

2.

La terza delle Linee Guida per una sana alimentazione italiana (revisione 2003) recita: “Grassi: scegli
la qualità e limita la quantità”. Il candidato spieghi l’importanza nutrizionale di tale raccomandazione.

3.

Il candidato scelga un prodotto alimentare o un piatto tipico del territorio e ne valorizzi la qualità
nutrizionale: indichi i nutrienti in esso contenuti, richiamandone le funzioni svolte nell’organismo.

4.

Conoscere i fattori che favoriscono la riproduzione dei batteri è fondamentale per la gestione dei
pericoli di tipo biologico. Il candidato chiarisca quali sono tali fattori di crescita e come agiscono sulla
velocità della loro moltiplicazione.

____________________________
Durata massima della prova: 6 ore.
È consentito l’uso di calcolatrici tascabili non programmabili.
È consentito l’uso del dizionario di lingua italiana.
È consentito l’uso del dizionario bilingue (italiano-lingua del paese di provenienza) per i candidati di madrelingua non italiana.
Non è consentito lasciare l’Istituto prima che siano trascorse 3 ore dalla dettatura del tema.

